Господи Ісусе Христе, Царю миру, до Тебе звертаємо наші серця, стривожені загрозою жорстокої війни. До Тебе, Боже милосердя, кличемо з глибини душі: відверни від нас цей дошкульний удар! Тебе, Спасителю наш, благаємо: дай цілому світові та всім людям Твоїм мир і спокій. З Твого пресвятого серця вилив Ти любов святу на весь світ, щоб між людьми зникла всяка незгода і царювала сама лише любов.

Коли Ти перебував на цій землі, серце Твоє з такою великою ніжністю відчувало всяку людську нужду. Надихни, отож, володарів і їхні народи бажанням миру. Нехай зникнуть роздори, що порізнили дітей одного Небесного Отця. Згадай, Ісусе, що за ціну крові своєї Ти зробив їх братами. 

Колись з любові Ти вислухав благання святого Петра про допомогу: «Рятуй нас, Господи, бо погибаємо», – і звелів розбурханим хвилям моря заспокоїтися та подав тишу.

Змилосердився нині над нами і вислухай молитву нашу. Прости нам прогрішення наші добровільні й недобровільні. Мир світові Твоєму даруй, благовірному народові нашому, правлінню і всім людям Твоїм.

Бо всяке добре давання і дар з висоти сходить від Тебе, Отця світла, і Тобі славу віддаємо, Отцю і Сину, і Святому Духові, нині, і повсякчас, і на віки вічні. Амінь.

* * *

Стривожений жорстокістю, війнами та лихими вістками цілий світ. Всі народи прибігають до Твоєї любові, Боже, як до останнього прибіжища. До Тебе, Боже милосердя, зовемо з глибини душі: змилосердися над нами. Тебе, Царя миру, благаємо, дай світові цей великий дар миру.

З Твоєї благодаті просимо за людей, серця яких сповнені ненавистю і скорі до пролиття крові, – благодаттю Твоєю переміни їх на серця любові та співчуття. Змилосердися над батьками і матерями, що очікують із війська своїх синів, не дозволь дітям залишатися сиротами. Надихни уряди держав та народи бажанням миру, щоб відійшли всі роздори, які ділять народи, а Твоя всепереможна любов нехай всіх поєднає. Амінь.