Всемилосердний вічний Боже, Ти, що з двох твориш одне ціле і не баришся благословляти подружжя Твоїми щедрими благодатями, я, Твоя смиренна слугиня, здіймаю сьогодні свої руки як свідчення вірної любові в молитві за чоловіка, що Ти мені його дарував. Охорони його від усяких небезпек душі і тіла, допоможи мені бути опорою в усіх щоденних випробуваннях його служби. Господи, нехай ворог ніколи не розлучить нас своїми підступними задумами, щоб нашою вірністю одне одному ми завжди залишалися щирими свідками Твоєї невичерпної любові до людської сім’ї.

Пресвята Богородице, візьми, прошу, слугу Божого (ім’я) під свою ласкаву опіку, розгорни над нами Твій небесний омофор, щоб захоронені від усякого лиха, ми могли завжди разом оспівувати Божу велич і Його милосердя та невпинно дякувати Тобі за Твоє ласкаве заступництво. Амінь.