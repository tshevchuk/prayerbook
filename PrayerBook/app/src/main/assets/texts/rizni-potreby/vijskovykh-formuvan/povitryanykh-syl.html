Всемогутній і всехвальний Боже, що розіп’яв, неначе намет, небо, що із хмар собі робиш колісницю та ходиш на крилах вітру. Ми здіймаємося в небесні простори, щоб під гуркіт наших двигунів оспівувати Твою славу та велич.

Дай нам, Господи, крила орлині та орлиний зір, щоб завжди нести із собою аж до найвіддаленіших кутків світу мир і любов до Батьківщини, до рідних і близьких, друзів і коханих. Вчини, Господи, щоб у часи спокою наші польоти були відважними та завзятими, щоб у часи війни наша сила ставала силою надійного захисту та оборони від усяких ворожих задумів.

Бо Ти – Бог, що милує і спасає, і Тобі славу возсилаємо, Отцю, і Сину, і Святому Духові, і нині, і повсякчас, і на віки вічні. Амінь.