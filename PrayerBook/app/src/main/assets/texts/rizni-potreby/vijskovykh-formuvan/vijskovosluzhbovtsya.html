Владико святий, Царю Небесний, Вседержителю світу, яким премудро управляєш, Господи наш, що установив єси і стан військовий для оборони держави і вітчизни, до Тебе прибігаю і молю Тебе, допоможи мені добре сповняти мої обов’язки і всякі невигоди та прикрості мого стану терпеливо зносити. Дай мені безнастанну пам’ять про ту присягу на вірність Батьківщині, яку я склав, дай мені в моєму серці любов і щире прив’язання до нашого українського народу, безумовний послух добрим і справедливим наказам командирів, який у кожній справі є так потрібний. Дай мені, Господи Ісусе Христе, ніколи не забувати про Твій пресвітлий приклад служіння, покори, доброти й любові. Хай він завжди просвічує мене, щоб у дусі Твоєї науки я поводився з усіма, а передовсім із моїми товаришами. Якщо б коли, Господи, я дослужився до вищого чину, тоді охорони мене від гордості, нелюдяності та невиправданої суворості супроти моїх підвладних. Пам’ять про Тебе, Господи, найбільшого мого Пана, якому я усім завдячую, пам’ять про марноту цього світу, про смерть, що її кожної хвилини можу зазнати, пам’ять про ту правду, що людина є порохом, але сотворена на Твій образ та подобу нехай ніколи мене не покидає, а спонукає до життя чесного, побожного в моєму стані, до приязного ставлення до інших людей. Нехай найсвятішими будуть мені передовсім Твої накази, ангел-хоронитель нехай стереже мене, щоб не зійти з дороги Твого святого закону, нехай охороняє мене від безбожного і розпусного життя, допомагає мені заслужити Твоєї святої ласки. Якби раптом наказ очільника моєї держави за Твоєю волею, Господи, покликав мене до справедливого бою проти ворогів України, тоді, о добрий Боже, запали моє серце відвагою і хоробрістю вірного слуги Твого. Будь нам тоді заступником, охоронцем, визволителем і даруй перемогу. Нехай думка, що я борюся за дорогу Вітчизну, стою зі зброєю в обороні справедливості, кріпить мої сили і підтримує мій дух. А якщо б я життя своє мав віддати на полі бою, тоді, о Господи премилосердний, не залиши мене в годину смерті, подай мені ласку і прости мені всі відомі й невідомі гріхи мої. Прийми тоді мою душу і даруй мені Царство Небесне. Амінь.