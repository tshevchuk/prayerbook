Всевидючий і многомилостивий Боже, Ти достеменно бачиш і знаєш всі людські серця. Ти значно краще від мене бачиш провини моєї дитини. Але Ти, Господи, також добре бачиш і моє переживання і біль за неї. До Тебе, всемогутній Господи, я прибігаю і вдаюся за поміччю. Ти Своєю незбагненною любов'ю і ласкою змінюєш найтвердіші серця. Ти навіть розбійника на хресті, який щиро покаявся, пробачив і пригорнув до Себе! Ти направив і очистив серця багатьох грішників і беззаконників.

Благаю Тебе, дорогий небесний Отче, скеруй і провадь мою дитину до послуху і покори Тобі. Дай, щоб вона стала на шлях, котрий вказуєш Ти: правдиво покаялася і навернулася до Тебе, жила згідно Твоєї святої волі і робила тільки те, що добре в Твоїх очах. Я прошу це через Ісуса Христа, мого єдиного Господа і Спасителя, Який живе і царює з Тобою, Отче, і зі Святим Духом – один Бог, нині і повіки вічні. Амінь.