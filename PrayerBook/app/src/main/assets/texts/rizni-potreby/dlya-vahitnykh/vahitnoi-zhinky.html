Преславна Божа Мати! Змилуйся над рабою твоєю і прийди мені на допомогу в час моїх болів і небезпек, з якими народжують дітей усі бідні Євині дочки. Згадай, о благословенна в женах, з якою радістю і любов’ю ти поспішала в нагірний край відвідати родичку твою Єлизавету, коли вона сподівалася дитини, і як чудесно позначилося твоє благодатне відвідання на матері та немовляткові. З невичерпного благосердя твого даруй і мені, негідній рабі твоїй, дочекатися дитини. Даруй мені таку благодать, щоб дитя, яке виношую тепер під моїм серцем, з’явившись на світ з радістю, подібно до святого немовляти Йоана, поклонялося Божественному Господу Спасителю, що з любови до нас, грішних, впокорився і сам став немовлятком. Невимовна радість, якою переповнювалося твоє непорочне серце при спогляданні твого новонародженого Сина й Господа, нехай утішить скорботу, що належить мені перетерпіти серед болів народження. Життя світу, мій Спаситель, народжений тобою, нехай спасе мене від смерти в годину пологів і нехай прилучить плід лона мого до числа Божих обранців. Вислухай, Пресвята Царице Небесна смиренне благання моє і зглянься над бідною грішницею твоїм ласкавим оком; не присором надії на твоє велике милосердя й осіни мене, помічнице християн, цілителько хворих, твоїм материнським покровом у час моїх мук і болів, щоб сподобилася я відчути на собі, що ти – Мати милосердя, і щоб я завжди прославляла твою милість, яка ніколи не відкидає молитви бідних і визволяє всіх, хто звертається до тебе в час скорботи й хвороби. Амінь.