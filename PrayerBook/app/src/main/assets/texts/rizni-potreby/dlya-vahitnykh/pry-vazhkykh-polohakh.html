<p>До кого взивати мені, Владичице, до кого прибігати в печалі моїй; до кого понесу сльози й зітхання мої, як не до тебе, Царице небес і землі: хто визволить мене з полону гріхів і беззаконня, як не ти, Мати життя, Заступнице і Пристане роду людського? Вислухай зітхання мої, потіш мене й помилуй у скорботі моїй, захисти в бідах і напастях, звільни від злоби й скорботи і всіляких недуг, порятуй від ворогів видимих і невидимих, присмири ворожість заздрісників і недоброзичливців, хай буду я захищена від наклепів і злоби людської; а особливо ж від ганебних звичок моєї плоті звільни мене. Покрий і осіни мене милістю твоєю, нехай віднайду я спокій, радість і від гріхів очищення. Твоєму материнському заступництву себе поручаю; стань мені матір’ю і надією, покровом, поміччю і заступництвом, радістю, потіхою і скорою у всьому помічницею.</p> 
<p>О пречудесна Владичице Богородице! Кожен, хто приступає до тебе, без твоєї всесильної помочі не відходить; ради цього і я, недостойна, до тебе прибігаю: порятуй мене від раптової та лютої смерти, скреготу зубовного і вічних мук. Небесне Царство здобути прагну і до тебе зі зворушенням серця взиваю: Радуйся, Мати Божа, посереднице й заступнице наша ревна, на віки віків. Амінь.</p>