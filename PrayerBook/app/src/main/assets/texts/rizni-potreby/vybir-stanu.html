Господи, Творче всіх людей, Ти створив ангелів і людей, щоб перші в Небі, а другі на землі служили Тобі.

Ти установив різні стани життя і хочеш, щоб кожен добровільно вибрав собі такий стан, який найкраще відповідає його фізичним, моральним і духовним здібностям. Всі життєві стани і фахи стоять переді мною, але я не знаю, до котрого Ти хочеш покликати мене.

Ласкавий Отче, Боже непомильного Світла, просвіти мій слабкий розум і покажи, в якому стані бажаєш, щоб я служив (служила) Тобі та спас (спасла) свою безсмертну душу. Як тільки дізнаюся про Твою волю, то без вагання піду за Твоїм покликом.

Господи, промов до мого серця і просвіти мене. Припадаю до стіп Твоїх, Господи, і чекаю на Твоє святе і непомильне вирішення. Амінь.