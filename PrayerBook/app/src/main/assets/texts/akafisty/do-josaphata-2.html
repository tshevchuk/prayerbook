Акростих:  О Боже, з’єднай нас, роз’єднаних!

Кондак 1
Образом предивним Твого чоловіколюбія явив Ти, Преподобний наш Господи, слугу Свого Йосафата, зробив Ти його добрим пастирем і укріпив на боротьбу за спасіння стада Твого, ласку дав Ти йому постраждати аж до крові за згоду святую і єдність. Тож його палкими молитвами, з’єднай нас любов’ю, Владико, бо ми з вірою і надією кличемо:
Радуйся, священномучениче Йосафате, непохитний стовпе з’єднання!

Ікос 1
О Премудрий Всесильний наш Творче! Від малолітства покликав Ти до святого служіння священномученика Йосафата, бо ж коли дитиною привели його до Господнього Дому й коли від матері довідався він про суть Хресної Жертви Твоєї, іскра, що вийшла із боку Твого Пресвятого, полум’я ясне у грудях його запалила. Ми ж, за цю ласку велику подяку складаючи, з подивом взиваємо:
Радуйся, святий Йосафате, покликаний Господом,
Радуйся, молодче, бо твоє серце палало любов’ю,
Радуйся, бо полюбив ти Творця Мило­сердного,
Радуйся, бо все життя ти беріг оцей полум’я!
Радуйся, бо від дитинства придбав ти побожність,
Радуйся, бо від літ юних служив ти Христові,
Радуйся, бо у Святая Святих увійшов ти, Радуйся, бо життя твоє світлом Христовим світилося!
Радуйся, вибрана для благодаті посудино,
Радуйся, бо ти радо пішов за Спасителем, Радуйся, бо ти зовсім від себе відрікся,
Радуйся, бо ти жив для святої Любові, Радуйся, священномучениче Йосафате, непохитний стовпе з’єднання!

Кондак 2
Боже провидіння подарувало тебе, святи­телю Йосафате, безталанній українській Церкві, і ти всім життям відповів «так» на поклик Христовий. Тож, дякуючи за цей дар Господові і Богові нашому, ми співаємо: «Алилуя!»

Ікос 2
О, вірний і добрий слуго Христовий! Веління Владики виконуючи, відкинув ти світські розваги, відрікся ти від суєти суєт, а полюбив тихе й смиренне життя чернече. З Господньою поміччю переборював спокуси диявольські і, як смарагд дорогоцінний, засяяв ти всіма чеснотами. Тож ми, Премудрість Творця прославляючи, кажемо:
Радуйся, святий Йосафате, чернецтва окрасо,
Радуйся, бо скарб відшукав ти нетлінний,
Радуйся, бо ти вибрав найліпшу частку,
Радуйся, бо полюбив ти устави чернечі,
Радуйся, бо перемогу здобув ти над ворогом,
Радуйся, бо подолав ти диявольські хитрощі,
Радуйся, бо явив ти життя людям ангельське,
Радуйся, бо насправді в Христа зодягнувся ти,
Радуйся, мудрий наставниче іноків,
Радуйся, обновителю давніх уставів,
Радуйся, бо йшов ти вузькою стежиною,
Радуйся, бо дійшов ти до райської пристані.
Радуйся, священномучениче Йосафате, непохитний стовпе з’єднання!

Кондак 3
Жених Божественний придбав у душі твоїй вірну обручницю, о блаженний Йосафате, і зберегла вона Йому вірність у всіх незліченних спокусах, ми ж бо, із подвигом голови низько схиляючи, Христу-Обручнику радісно пісню співаємо: «Алилуя!»

Ікос 3
Єпископського достоїнства, до якого тебе закликав ієрарх твій, хотів ти уникнути, знаючи добре всі слабості людські і немочі, але, піддавшись покірно священному послуху, ти залишив, Йосафате, обитель смиренну і, на Спасителя й Бога надію леліючи, працю тяжку розпочав ти в Його винограднику. Ми ж бо, щедротами Божими щиро захоплені, кличемо: Радуйся, святий Йосафате, прещедро Твор­цем обдарований,
Радуйся, бо ти отримав дар Божої мудрості,
Радуйся, бо розумів ти людськії всі немочі,
Радуйся, бо ти свідомий був свого безсилля,
Радуйся, бо ти надіявся тільки на Господа,
Радуйся, бо лиш від Нього на поміч очікував,
Радуйся, бо не ходив ти за власною волею,
Радуйся, бо шукав ти дороги Христової,
Радуйся, вірний служителю Божої слави,
Радуйся, о предостойний Христовий святи­телю,
Радуйся, Трійці Святої пречесний поборниче,
Радуйся, Царства Небесного гідний наслідниче,
Радуйся, священномучениче Йосафате, не­похитний стовпе з’єднання.

Кондак 4
Зірницею ясною засіяв ти, святий Йоса­фате, у Церкві землі білоруської, ми ж бо, подяку й хвалу Господеві за тебе, єпископе Полоцький, смиренно співаючи, кличемо: «Алилуя!»

Ікос 4
Єднання й любові апостоле, святий Йоса­фате! Ревно й невтомно трудився ти у вино­граднику Божому, лагідністю і наполегливістю ти дивував навіть недругів, і незадовго плоди твоїх діл стали явними. Ми ж бо, яким так бракує твоєї терпеливості, кличемо:
Радуйся, святий Йосафате, проміння зірниці духовної,
Радуйся, бо ревно трудився ти у винограднику,
Радуйся, бо терпеливість твоя гідна подиву,
Радуйся, бо лагідністю ти всіх причаровував
Радуйся, кобзо небесная, що до матері діток скликає,
Радуйся, бо на твій голос заблукані вівці вертаються,
Радуйся, пастирю добрий кошари Петрової,
Радуйся, лозо плодоносная Церкви єдиної,
Радуйся, і поможи нам приборкати гордощі,
Радуйся, і навчи нас любити й прощати,
Радуйся, і навчи не противитись злому,
Радуйся, і поможи Євангелієм жити.
Радуйся, священномучениче Йосафате, непохитний стовпе з’єднання!

Кондак 5
Дому Ізраїлевого достойна окрасо, отче Йосафате! Словом і ділом приокрасив ти Кивот Нового Завіту та й научив ти отару свою право­славно, щиро співати Творцеві і звати: «Алилуя!»

Ікос 5
Не шукав ти, священномучениче Йосафате, своєї слави, не оглядався ти, предостойний, на сильних світу цього, а завжди йшов ти, богомудрий, за світлом Правди Христової. Тому то й ми, за пребагаті дари, дані тобі Господом, дякуючи, взиваємо:
Радуйся, Йосафате, ти сяйво житті духов­ного,
Радуйся, оборонне скарбів нетлінних,
Радуйся, Золотоустого гідний послідовниче,
Радуйся, утвердження віри православної,
Радуйся, бо ти засоромив королівського намісника,
Радуйся, бо лагідність ти поєднав з твердістю непохитною,
Радуйся, бо ти не відступив від Правди Христової,
Радуйся, бо шукав ти лиш Царства Небесного,
Радуйся, істинний Христовий святителю,
Радуйся, темряви й брехні переможцю,
Радуйся, Богоносцю прехвальний,
Радуйся, світлий храме Святого Духа,
Радуйся, священномучениче Йосафате, непохитний стовпе з’єднання!

Кондак 6
Апостолів співпрестольниче Йосафате, сама Істина навчила тебе добре змагатися за єдність, святість і соборність Церкви Христової, за те, щоб Вона, непорочна, не була підпорядкована світській владі, щоб завжди зберігала вірність Божественному Обручникові. І ми, з тобою Премудрості поклоняючись, виспівуємо: «Алилуя!»

Ікос 6
Йосафате, прехоробрий воїне Христовий! Глибоко в серці носив ти слова Учителя, що добрий пастир душу свою кладе за вівці, тож не злякався ти погроз ворогів безумних, а радо прийняв ти чашу, тобі приготовлену, душею прагнучи йти слідом за Спасителем. Тому й то ми, дивуючись, кличемо:
Радуйся, Йосафате, безстрашний воїне Христа-Господа,
Радуйся, пастирю, бо стада свого ти не кинув,
Радуйся, бо не втік ти перед вовками скаженими,
Радуйся, бо ти душу поклав за отару.
Радуйся, бо ти ділом засвідчив Спасителя,
Радуйся, бо ти виявив силу Любові,
Радуйся, бо засяяв ти золотом щирим,
Радуйся, бо прийшов ти до вічної слави,
Радуйся, квітко пахуча, що сяє в обіймах,
Радуйся, священний посуде Духа Святого,
Радуйся, всечесний благовіснику Господа,
Радуйся, світлий співжителю ангелів,
Радуйся, саященномучениче Йосафате, непохитний стовпе з’єднання!

Кондак 7
Носив ти, все чесний хрест архієрейський на грудях своїх, та воістину проніс ти на плечах хрест самозречення, йдучи вслід за Господом твоїм і Спасителем, який покликав тебе до мученицького подвигу. І ми, з тобою разом, Його прославляємо: «Алилуя!»

Ікос 7
Ангели в небі здригнулися, бачачи, як ти богомудрий страдальниче замість жертви безкровної приніс цілопальну жертву із себе самого, блаженний священноначальниче, сповнений кріпості й неземного вже спокою, віддав себе ти на муки і рани смертельні, Бога Спаса твого лиш покірно благаючи, щоб був один пастир і стадо одне у Церкві-страждальниці. Ми ж, перед подвигом голови низької схиляючи, кличемо:
Радуйся, преславний, священномучениче Йосафате,
Радуйся, бо прийняв ти божественне помазання,
Радуйся, бо приніс ти жертву всепальну,
Радуйся, бо віддав ти життя за єдиную Церкву,
Радуйся, духовна красо і вершино пре­мудрості,
Радуйся, правило віри і Церкви окрасо,
Радуйся, страдників славо нетлінная,
Радуйся, Любові непереможної свідчення,
Радуйся, бо розгромив ти ворожії полчища,
Радуйся, бо удостоївся ти лаврів небесних,
Радуйся, вінценосцю багатостраждальний,
Радуйся, прикладе, гідний нагадування,
Радуйся, священномучениче Йосафате, непохитний стовпе з’єднання!

Кондак 8
Спогадавши Псалмоспівця, що каже: «Хоча піду я в тіні смерті, не настрахаюсь зла, бо Ти зі мною», – усе уповання на Господа поклав ти, Йосафате, на його вірність ти надіявся. І Всесильний укріпив тебе на мучеництво, а ми вшановуючи пам’ять твою, Христа прославляємо: «Алилуя!»

Ікос 8
Радісно йшов ти на смертні муки, преслав­ний Йосафате, і, Христа наслідуючи, ласкавими словами втихомирював ти юрбу навіжену, слуг своїх вірних від неї уберігаючи. Сміливо в руки безумців сам ти віддався, цим розгромив ти ворожу зухвалість, а нас навчив кликати:
Радуйся. Йосафате, світла окрасо вселенної,
Радуйся, образе страждань Христових,
Радуйся, спокою тихий, що рай відкриває,
Радуйся, Царвства Небесного вічная радосте,
Радуйся, хмари пристрастей ти розганяєш,
Радуйся, бо захищаєш ти від стріл лукавого,
Радуйся, послідовниче Начального Пастиря,
Радуйся, приборкуваче вовків кровожер­ливих,
Радуйся, ріко повновладдя, що ворогів потопляє,
Радуйся, бо тобою розгромлені демонські полчища,
Радуйся, бо ти розбив підступи хитрі лукавого.
Радуйся, бо предстоїш ти престолу Всевишнього,
Радуйся, священномучениче Йосафате, непохитний стовпе з’єднання!

Кондак 9
Очікували Херувими і Серафими тебе, всехвальний Йосафате, подвійний вінець перемоги напоготові тримаючи, ми ж бо, твоїми молитвами, надію леліємо з тобою у Царстві Небесному Господу кликати: «Алилуя!»

Ікос 9
Звершився величний твій подвиг, хоробрий витязю Христовий Йосафате, бо ж вовки лютії, лиш на маиь лагідністю твоєю втихомирені, кинулись на тебе, страждальче, і, побивши невинно, сокирою священную голову твою розрубали, тіло ж твоє плюванням збезчестили, камінь тяжкий прив’язали до нього і кинули в Дивну-ріку, щоб і слід не залишився, щоб всяка згадка про тебе загинула. Ми ж бо, Творця, що дав мужність тобі на ці подвиги, славлячи, кличемо:
Радуйся, багатостраждальний вінценосне Йосафате,
Радуйся, бо до останнього подиху служив ти Христові,
Радуйся, пальмо квітуча у Домі Господньому,
Радуйся, кедре ливанський, Ісусом укріп­лений,
Радуйся, бо твоє тіло жорстоко розтерзане,
Радуйся, бо душа твоя лине до Господа,
Радуйся, бо тебе вінчають ангели,
Радуйся, бо Церква тебе возвеличує,
Радуйся, бо промінням твоїм просвітилась вселенна,
Радуйся, бо кров’ю своєю ти змив кров осквернену,
Радуйся, бо земля-мати тобою освячена,
Радуйся, бо ти не вечірнього світла сподо­бився,
Радуйся, священномучениче Йосафате, непохитний стовпе з’єднання!

Кондак 10
Єдності для Христового стада благаючи, приніс ти жертву запашну й цілопальну із себе самого, священику істинний, від Любові Предвічної вінця за любов ти сподобися, ми ж Бога, що в тобі прославився, хвалимо: «Алилуя!»

Ікос 10
Дітям духовним твоїм Господь виявив, Божий угоднику Йосафате, де їм знайти твоє тіло нетліннеє, і, так розвіявши чорні ворожії задуми, мощі твої наділив Творець ласкою зцілення. Ми ж бо, до них раз у раз прибігаючи, кличемо:
Радуйся, заступниче наш Йосафате,
Радуйся, храме, чеснотами щедро прикра­шений,
Радуйся, осідку милий для Духа Святого,
Радуйся, твердине, що відбиваєш атаки лукавого,
Радуйся, недужих і зранених зцілення,
Радуйся, приборкання безумних пристра­стей,
Радуйся, Духа кивоте, чудами прикрашення,
Радуйся, світло нетлінної Трійці немер­кнуче,
Радуйся, бо твоє тіло навіки прославлене,
Радуйся, бо душа твоя спочила в Господі,
Радуйся, бо вірних ти сяйвом Христовим просвічуєш,
Радуйся, бо розквітаєш ти у Вічній Пам’яті,
Радуйся, священномучениче Йосафате, непохитний стовпе з’єднання!

Кондак 11
На чуда, що ними прославив Господь Свого вгодника, дивлячись, замовкають безумні безбожники, страхом охоплені, ми ж, твоїм сяйвом, святий Йосафате, просвічені, сповнені дивної радості, Творця прославляємо: «Дивний Бог у святих Своїх, Бог Ізраїлів, Алилуя!»

Ікос 11
Ангельські хори виспівують весело, див­лячись на ту безліч твоїх послідовників, вірних окрасо, бо ж насправді полків пребагато привів ти, страждальче, справжніх мучеників і борців-ісповідників, що ділами любов свою Богові свідчили, твоїм прикладом, о Йосафате, захоплені Ми ж, плодів пребагатий врожай подивляючи, хвалимо Господа і тебе про­славляємо:
Радуйся, зерно, що, вмерши, приносиш плід всотеро,
Радуйся, світочу, що, згоряючи, путь ясну вказуєш,
Радуйся, пелікане, що грудей кров’ю маляток годуєш,
Радуйся, полководче, що мільйон зовеш за собою,
Радуйся, бо молитву твою Господь слухає,
Радуйся, бо щедро Творець твій народ обдаровує,
Радуйся, бо дає нам Господь добрих пастирів,
Радуйся, бо родини чернечі твоїми братами помножуються,
Радуйся, бо твій подвиг новітніх Савлів навертає,
Радуйся, бо твій приклад до Церкви
премногих приводить,
Радуйся, бо зоря єдності вже нам сіяє,
Радуйся, бо паростки любові братньої вже проростають,
Радуйся, священномучениче Йосафате, непохитний стовпе з’єднання!

Кондак 12
На тайну промислу Божого споглядаючи, дивуються мешканці Планети Людей, бо ж Владика всіх, немічне створіння Своє укріп­ляючи, звершує ним пречудесні й предивні задуми, смертю ж його путь до Вічності ясно показує, від загибелі душі численні рятуючи­. Ми ж, Премудрістю Божою вражені, кличемо Творцеві і Спасу всіх: «Алилуя!»

Ікос 12
Іскрою ясною спалахнув ти, священномучениче Йосафате, в земному житті бо ту іскру, що з Серця Розп’ятого серце твоє запалила, проніс ти крізь роки служіння смиренного Богу, нею горів ти, вона зігрівала твої молитви і учинки. Й нині, перед Господом за нас заступаючись, випроси й нам всім ясного
горіння, бо кличемо:
Радуйся, іскро, що запалює серце любов’ю,
Радуйся, приємне молитви кадило, що Творця ублагає,
Радуйся, киреє православ’я, що нею Соборна Церква вкривається,
Радуйся, жезле, що шлях прокладає новому Ізраїлеві,
Радуйся, твердине, що від напастей охо­роняє,
Радуйся, стовпе, що віру святую утверджує,
Радуйся, бо твердиню розбрату ти спалюєш,
Радуйся, бо ти насаджуєш квіти єднання,
Радуйся і проси в Творця для нас милості,
Радуйся й вимоли нам дар любові,
Радуйся, бо Господь нас в Собі поєднає,
Радуйся, бо в Бозі єдиним будемо вічно,
Радуйся, священномучениче Йосафате, непохитний стовпе з’єднання!

Кондак 13
Христовий воїне непереможний, тричі щасливий отче Йосафате! Прийми нинішнє моління наше і донеси до Царя всіх і Господа, і моли Триєдиного Бога, щоб з’єднав нас, роз’єднаних, щоб ми, у Пресвятій і Предвічній Любові перебуваючи, співали Владиці вдячну пісню: «Алилуя!»

Відтак повторюємо Ікос 1 та Кондак 1

* * *

Молитва
Всесильний наш Боже, Триєдина Предвічна Любове! Молитвами слуги Твого, священномученика Йосафата, зглянься на Церкву нашу, на народ, що його полюбив Ти! Дай же нам, у безмірній милості Твоїй, дар мудрості, дар єдності, дар Любові! Вчини, щоб навічно згинули з-поміж нас розбрат і ненависть, щоб пропала гординя, щоб розвіялось, як дим, усяке зло! І щоб ми, Тобою, Христе, з’єднані, єдиним серцем і єдиними устами прославляли й оспіву­вали пресвяте і величне Ім’я Твоє Отця, і Сина, і Святого Духа!
Амінь