Кондак 1
Квітучу галузку, що вбралася росою чистоти та Любові до Тебе, Христе, сьогодні в молитвах звеличаємо. А ти, свята Терезо, маючи великі скарби Господнього Царства, заопікуйся нами, що заносимо тобі пісню: 
Радуйся, свята Терезо, лілеє чистоти та Божої премудрості!

Ікос 1
Відмалку любила ти Христа, що на твоїй життєвій дорозі проклав безліч випробувань, які робили твоє серце всепалкішим та відданішим Богові. Ти є прикладом життя з Богом і в Бозі, за що співаємо тобі:
Радуйся, свіче Господнього задуму;
Радуйся, перлинко досконалої Любові;
Радуйся, самоцвіте предвічного саду;
Радуйся, сонцесяйний відблиску Божої слави;
Радуйся, зірнице вічної благодаті;
Радуйся, кивоте Серця Христового;
Радуйся, щирий промене милосердя;
Радуйся, плодовита галузко дбайливого Виноградаря;
Радуйся, неописана кринице щастя;
Радуйся, гучний кимвале вічності;
Радуйся, голубко миру, любов’ю палаюча;
Радуйся, досконала молитво серця;
Радуйся, свята Терезо, лілеє чистоти та Божої премудрості!

Кондак 2
Бажаючи відкрити вповні твоє серце, Господь на шляху життя покликав тебе до служіння Його Любові. Віддаючи себе вповні, ти бажала палко злучитися з Ним в одне та перебувати вічно у безмежному Царстві Його слави. І наші серця, Христе, візьми під Свою опіку та подай кожному свій стан, в якому ми зможемо прислужитися Твоїй величі і здобути довгоочікувану ласку спасіння та співати: Алилуя!

Ікос 2
Хоча твоїм батькам Господь в предивний спосіб закрив шлях до чернечого життя, проте нагородив їх багатьма квіточками, які стали плодом Божого задуму. І ти, свята Терезо, щоразу показувала приклад невимовної покори та здержливості від зла та цим самим вдосконалила своє серце для вічного життя, тому співаємо тобі похвально:
Радуйся, світлице трапези Господньої;
Радуйся, криштале мудрості;
Радуйся, дзвоне покаяння;
Радуйся, богобоязлива овечко спасіння;
Радуйся, проліску святості;
Радуйся, покровителько монашества;
Радуйся, колиско святої Любові;
Радуйся, дороговказе щасливої вічності;
Радуйся, голосе блаженства;
Радуйся, співучий птаху Господньої Волі;
Радуйся, радосте монахів;
Радуйся, образе покаяння;
Радуйся, свята Терезо, лілеє чистоти та Божої премудрості! 

Кондак 3
Маючи великі духовні дари, які Господь для тебе приготував, ти не злякалася прийняти їх і плекати ті зерна у своєму серці, які згодом дали великі плоди спасіння, за що співаємо: Алилуя!

Ікос 3
Подивляючи сокрушенність і смиренність твого розуму та волі, ти від малечку готовила себе до такого умиротвореного і святого життя. Ти була однією із тих, хто зміг прожити свій шлях на землі свято. І ми прагнемо удостоїтися вповні зрозуміти свої помилки, і досягнувши духовної святості, заспівати радісно:
Радуйся, безцінний корале скарбів Господніх;
Радуйся, золота скрипко, що душі оновлюєш;
Радуйся, опоро праведників;
Радуйся, молитво спасіння;
Радуйся, симфоніє ангельського співу;
Радуйся, подиху святості;
Радуйся, світанку духовного оновлення; 
Радуйся, фіалко чистоти і смиренності;
Радуйся, дорого досконалості;
Радуйся, єлеє навернення;
Радуйся, Богородиці радосте;
Радуйся, дзвінка сопілочко Христового знамення;
Радуйся, свята Терезо, лілеє чистоти та Божої премудрості!

Кондак 4
Черпаючи духовну поживу від батьків, а, насамперед, з молитви та спілкування з Богом, ти просвітила своє серце та виховала його таким, яким Пречиста Діва та Ісус хотіли його бачити. Нехай і наші серця поринуть в росу благодаті та віднайдуть свої стежки пізнання Бога, за що палко молимо тебе, свята Терезо, співаючи: Алилуя!

Ікос 4
Цариця Неба ніжно і пильно чувала над тобою, свята Терезо, малою квіткою, що терпеливо і покірно з любов’ю зносила все, що було на життєвій ниві. Навчи і нас, свята, терпіти тихенько, любити та цим досягнути вічного щастя з Христом у небі, щоб ми взивали радісно:
Радуйся, Таворе, нашого переображення;
Радуйся, пахуча трояндо Христового саду;
Радуйся, пісне Любові;
Радуйся, перино Божим Духом зігріваюча;
Радуйся, соколе щастя;
Радуйся, корабле спасіння;
Радуйся, наша солодкосте в журбах;
Радуйся, розраднице знедолених;
Радуйся, жайворонку молитви;
Радуйся, купеле нашого очищення;
Радуйся, Любов’ю до Христа палаюча;
Радуйся, повноводна ріко небесних ласк;
Радуйся, свята Терезо, лілеє чистоти і Божої премудрості!

Кондак 5
Навіть, важко занедужавши, Господь виявив Свій задум, щоб прославитись через святу Терезу і через її чудесне оздоровлення показати їй та всім людям опіку Пречистої Діви Марії над Своїми діточками. А нам, свята, допоможи вийти зі смутку недуги та повсякчас величати Боже Ім’я піснею: Алилуя!

Ікос 5
Ласки, які ти до сьогодні зсилаєш на потребуючих, нагадують не випадкові опади, а цілий «дощ троянд». Тому молимо тебе, свята Терезо: зглянься над нами, що очікуємо від тебе допомоги, заопікуйся кожним, хто тебе бути щиро від серця благати такими словами:
Радуйся, щира вервице Любові;
Радуйся, укріпителько віри;
Радуйся, миром Христовим сповнена;
Радуйся, палка ісповіднице віри;
Радуйся, провіснице Світла;
Радуйся, назбагненна прикрасо серця;
Радуйся, милосердям сповнена;
Радуйся, амфоро чистоти і всеблаженства;
Радуйся, джерело чудесних ласк;
Радуйся, цвіте вічності;
Радуйся, милостива заступнице;
Радуйся, незгасна свіче безмежної Любові;
Радуйся, свята Терезо, лілеє чистоти і Божої премудрості!

Кондак 6
Маючи лише п'ятнадцять років, ти, свята Терезо, душею линула до монаршого духу і прагнула переобразитися: скинути із себе одіж старої людини і одягнутися у чернечу ризу чистоти та послуху, співаючи Господеві: Алилуя!

Ікос 6
Проте зовсім юний вік не позволяв, щоб п’ятнадцятирічна дівчина вступала на тернистий важкий шлях чернецтва. Та Господь провадив тебе, вишколюючи цим твій дух витривання. Божі задуми були далекоглядні та за провидінням Богородиці великі дороги завели тебе аж до Святішого Отця, в якого ти отримала Божий допуст до чернечого стану. Вимоли і пробуди у нас духа терпеливості, любові, щоб ми, ідучи по тернистій дорозі, завжди доходили до святої мети та прославляли тебе:
Радуйся, промене Бога небесного;
Радуйся, кедре терпіння і послуху;
Радуйся, воїне Любові;
Радуйся, наповнена дарами милосердя;
Радуйся, колискова пісне для чернецтва;
Радуйся, вервице ласк Христових;
Радуйся, тендітний пагінку безсмертя;
Радуйся, плодовите дерево спасіння;
Радуйся, проліску святості;
Радуйся, символе чистоти і послуху;
Радуйся, сурмо Царства Небесного;
Радуйся, нев’януча квітко віри і надії;
Радуйся, свята Терезо, лілеє чистоти і Божої премудрості!

Кондак 7
Щиро молилася ти до Дитятка Ісуса, Який за це тебе щедро винагородив та сповнив велике твоє бажання: йдучи в монастир, сестра-настоятелька надала тобі ім’я Тереза від Дитятка Ісуса, про яке ти в думках лише мріяла. А ми співаємо за це Богові: Алилуя!

Ікос 7
Послушно виконувала ти свої обов’язки та завжди в молитві слухала голосу Господа. Своїм життям, сповненим душевних переживань, ти доказала Христу і Богородиці свою відданість та терпеливість, за що була винагороджена небесними дарами. А ми підносимо тобі таку пісню:
Радуйся, покірна овечко Христового Слова;
Радуйся, світильнику духовного спокою;
Радуйся, милостива опікунко знедолених;
Радуйся, молільнице за душі наші;
Радуйся, ласкава у терпінні й горю;
Радуйся, символе чистоти і побожності;
Радуйся, книго Святим Духом наповнена;
Радуйся, соловейку радощів Христових;
Радуйся, пребагата на ласки і зцілення;
Радуйся, дзвоне Господньої слави;
Радуйся, фіалко ніжності;
Радуйся, янголе Божої Любові;
Радуйся, свята Терезо, лілеє чистоти і Божої премудрості!

Кондак 8
Ти, мов посудина сліз Христового Серця, – переживаєш, відчуваєш, роздумуєш, терпиш і прощаєш, немовби, від імені Христа і Богородиці показуєш Любов, якою потрібно жити. Допоможи, щоб і в нашому серці завжди жила безмежна любов до Бога, щоб ми з вдячністю взивали: Алилуя!

Ікос 8
Життя твоє пронизувала щира відданість Пречистій Діві й серце переповнювалося Любов’ю до Господа. Допоможи нам зробити душу чистою, а розум відданим лише Святій Божій Волі та співати тобі з любов’ю:
Радуйся, непорушна твердине віри;
Радуйся, золота скрине духовних ласк;
Радуйся, непохитний куполе вірних;
Радуйся, джерело ласк Серця Христового;
Радуйся, духовна насолодо потребуючих;
Радуйся, дерево нашого пізнання;
Радуйся, світлице Христа Царя;
Радуйся, небесна гостино Вічної Трапези;
Радуйся, солодкосте в наших журбах;
Радуйся, умиротворнице зболілих сердець;
Радуйся, гучна сурмо спасіння;
Радуйся, сопілочко небесного щастя;
Радуйся, свята Терезо, лілеє чистоти і Божої премудрості!

Кондак 9
Будучи повністю вірною та відданою Христові, ти хотіла бути немов, голубка Ноя, яка вилітала із ковчега по Слову Господньому і, йдучи до поганських берегів, несла галузку оливи та співала: Алилуя!

Ікос 9
Завжди казала, що у руках Христа ти – невеличкий пензлик, який Він вибрав, щоб малювати Свій образ у людських душах. Молимо тебе, свята Терезо, намалюй і на нашому серці та душі незатертий образ Божої Любові, щоб ми співали тобі повсякчасно:
Радуйся, бо ти скарб небесний;
Радуйся, бо ти Любов’ю Божою палаюча;
Радуйся, бо ти Слово Господнє доносиш в серця;
Радуйся, бо ти наше життя наповнюєш ласками;
Радуйся, бо ти Світлом віри просвічена;
Радуйся, бо ти Христовою трояндою уквітчана; 
Радуйся, бо ти покаяння віднаходиш в серцях;
Радуйся, бо ти кораблик надії для потребуючих;
Радуйся, бо ти на дорогу Правди спрямовуєш;
Радуйся, бо ти життя до Життя приводиш;
Радуйся, бо ти свіча довговічності;
Радуйся, бо ти наша заступниця перед Богом;
Радуйся, свята Терезо, лілеє чистоти і Божої премудрості!

Кондак 10
Любов породжує любов у кожному серці, хто її належно приймає та готовий до принижень, наклепів, знущань заради цієї найбільшої благодаті Любові, Якою є Господь. Молись за нас, свята Терезо, щоб ми любили всіх, як ти, а найперше Бога і співали Йому: Алилуя!

Ікос 10
Ти жила з думкою і бажанням любити Бога понад усе і знала, що за любов платиться лише любов’ю. І ми, що вже огорнуті в любов Христа, повинні віддавати Йому належні дари нашого серця і співати з трепетом:
Радуйся, бо крилом радості нас огортаєш;
Радуйся, бо показуєш приклад покірності;
Радуйся, бо рукою віри скеровуєш;
Радуйся, бо колосочком миру засіваєш серця;
Радуйся, трояндо Серця Христового;
Радуйся, храме, збудований Господом;
Радуйся, богоплинною рікою освячена;
Радуйся, жезлом віри просвічена;
Радуйся, бо ти кріпиш душі миром;
Радуйся, бо ти голубиш до серця вірних;
Радуйся, плодовитий саде вічності;
Радуйся, нектаре душ наших;
Радуйся, свята Терезо, лілеє чистоти і Божої премудрості!

Кондак 11
Все життя ти дотримувалася закону: «Любити, бути любленою й повернутися на землю, щоб навчити любити Любов». Виконала ти його вповні, за що Христос уквітчав тебе дарами Його Серця. Допоможи нам свято жити в любові для Господа та Пресвятої Богородиці, щоб співати: Алилуя!

Ікос 11
Свята Терезо, ти обіцяла, що після своєї смерті ти зсилатимеш з неба «трояндовий дощ» на тих, хто звертатиметься за твоїм посередництвом до Господа Бога. Вислухай наші прохання, які заносимо із глибини серця до тебе та прийми з подякою оцю пісню:
Радуйся, лампадо духовної тиші;
Радуйся, непохитний стовпе віри;
Радуйся, кедре Христового Слова;
Радуйся, ясний промене милосердя;
Радуйся, молитво нашого спасіння;
Радуйся, солодкосте зранених сердець;
Радуйся, заступнице немічних і знедолених;
Радуйся, бальзаме чистоти і послуху;
Радуйся, зірнице Церкви Христової;
Радуйся, милостива кормителько Любов’ю;
Радуйся, тиха пристане блаженства;
Радуйся, ніжна перлинко милосердя;
Радуйся, свята Терезо, лілеє чистоти і Божої премудрості!

Кондак 12
Твої очі палали небесним спокоєм і невимовним щастям, коли Господь вирішив покликати до Себе вірну овечку і винагородити тебе, свята Терезо, за земні труди, терпеливість, всепослушність Його Святій Волі та неземну любов, якою ти огортала кожне слово своєї щирої молитви, співаючи Богові: Алилуя!

Ікос 12
Навіть, перебуваючи у Господній славі, ти піклуєшся про всіх, хто потребує твого заступництва і зсилаєш безчисленні ласки зцілення, оздоровлення та спасіння. Споглянь на нас, свята Терезо, і вислухай наші прохання, з якими кожен у своєму серці прибіг під твій покров, щоб ми співали з любов’ю тобі:
Радуйся, віночку чистоти;
Радуйся, світелко Божої слави;
Радуйся, скарбе життя вічного;
Радуйся, краплинко натхненної молитви;
Радуйся, струмочку Води Живої;
Радуйся, голубко святого дівицтва;
Радуйся, глибино Божих задумів;
Радуйся, виноградна лозо Істини;
Радуйся, жертво Любові;
Радуйся, незгасний вогнику Христової справедливості;
Радуйся, каплице чеснот Господніх;
Радуйся, трояндо терпеливості;
Радуйся, свята Терезо, лілеє чистоти і Божої премудрості!

Кондак 13
О, вселюбляча квітко Небесного Творця! Ти своїм життям показала незрадливу любов до Господа та ближніх і заслужила на віночок вічної Божої слави. Огорни наші серця духовним миром та навчи їх любити Христа правдиво, щоб перебуваючи у Божій ласці, ми підносили тобі подячну пісню: Алилуя!

* * *

Молитва
Неописаний та наповнений Божою Любов’ю, промене неземного щастя, свята Терезо! Святість твого серця перевищує людський розум і він не може вповні збагнути Святої Любові, якою були вистелені всі стежини, що ти пройшла за час земного життя.
Ти завжди бажала бути милою Господу і плекала в собі любов до Нього, любов, яка не могла мати меж. Хоча твоє земне життя – це життя самих хрестів, терпінь, сповнених терням, але все ж серце залишилося таким дитячим, вірним та відданим Христу і Богородиці. Ти не підпускала до нього смутку, бо де є любов, там немає місця для скарг, невдоволень чи нарікань. 
Все своє життя ти віддала в руки Всемилосердного Бога і, вважаючи себе маленькою іграшкою в руках Дитятка Ісуса, ти залишилася Йому вірною голубкою, яка палко Його любила. Немов вилітаючи із Ноєвого Ковчегу, ти линула до людей, які прагнули навчитися тієї любові, якою ти любила їх і Христа.
Молимо тебе, свята Терезо, випроси у Бога та зішли нам ласку щирої любові, яка жила б у нашому серці завжди. Нехай полине на нас твій милосердний «дощ троянд», про який молили тебе із всієї глибини серця. Вислухай наші молитви і попровадь наше життя лише стежинами, які провадять до спасіння, до Христа – Чистої Любові, щоб ми, свято проживши земну мандрівку, перебували у вічній славі і Царстві Бога Отця і Сина, і Святого Духа. 
Амінь