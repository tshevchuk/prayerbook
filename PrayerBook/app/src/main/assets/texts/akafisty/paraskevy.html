Кондак 1
Богом вибраній з благородного роду міста Іконії, премудрій і всехвальній нареченій Христовій, подячні пісні й похвали співаємо тобі, молитвеники твої, свята й багатостраждальна мученице Параскево, бо тобою визволяємося від спокус і напастей; а ти, що маєш сміливість перед Господом, від усяких бід охороняй нас, щоб ми розчулено й радісно взивали до тебе:
Радуйся, Параскево, невісто Христова всехвальна.

Ікос 1
Ангельськи вседостойну і вселюбну чистоту серця свого непорочно зберігши, багатостраждальна Параскево, ти удостоїлася бути співрозмовницею ангелів. З ними ж співаючи Трисвяту пісню Богові на небесах, і нас почуй, що вірою і любов’ю шануємо тебе і приносимо тобі на землі такі похвали:
Радуйся, отроковице, що Богом Отцем дано тобі уподібнитися у стражданнях до Сина Його;
Радуйся, Сином Божим зміцнена на страдницький подвиг.
Радуйся, бо істинну віру в Животворчу і Єдиносущну Тройцю свято дотримала;
Радуйся, бо святу цнотливість і дівочу непорочність добре зберегла.
Радуйся, бо ти з радістю стала невістою безсмертному Небесному Женихові — Христу;
Радуйся, бо земного нареченого більше за Небесного знати не захотіла.
Радуйся, цвіте чистоти, що неув’ядною квітнеш славою;
Радуйся, бо, як лілея, пахощами чеснот твоїх нам духмянієш.
Радуйся, бо в Небесному саду невимовною радістю ти насолоджуєшся;
Радуйся, бо спогляданням Найкращого з усіх синів людських там утішаєшся.
Радуйся, бо ти вибілила шати свої у крові Агнця на землі;
Радуйся, бо в хорі дів стоїш ти перед Агнцем Божим на небесах.
Радуйся, Параскево, невісто Христова всехвальна.

Кондак 2
Бачачи дивну вроду лиця твого, свята мученице Параскево, люди дивувалися, не пізнавши краси душі твоєї. Ми ж, згадуючи світліші від сонця чесноти твої, співаємо Господеві, що дарував тобі благодать Свою: Алилуя.

Ікос 2
Мудрістю своєю ти перевершила земних мудреців, отроковице непорочна, з молодости уникаючи любови до світу і, відкинувши все, що в світі, всією повнотою душі своєї полюбила Небесного Жениха, Христа, Царя Слави Кому ж, як вірна раба, по-апостольськи послужила життям своїм, свято живучи посеред невірних І безстрашно проповідуючи Христа Бога. Дивуючись такому розумові твоєму, похвали тобі возсилаємо:
Радуйся, премудра Євангельська діво, бо у світлі віри і добрих діл ходила ти;
Радуйся, бо Христа Господа — Божу силу і Божу премудрість— понад усе полюбила.
Радуйся, мудріша від наймудріших світу цього;
Радуйся, бо ти зрозуміла більше за старців-ідолослужителів.
Радуйся, бо світлом віри невірних просвічуєш;
Радуйся, бо дітей Церкви Христової у вірі стверджуєш.
Радуйся, бо любов’ю твоєю до Христа Ангельські хори звеселяєш;
Радуйся, бо демонські хитрощі зброєю Хреста Господнього відганяєш.
Радуйся, бо проповідуєш віру богомовними устами Апостолів;
Радуйся, дів християнських окрасо.
Радуйся, вірна до Христа Бога молитвенице за наше спасіння;
Радуйся, всіх скорботних надійна заступнице.
Радуйся, Параскево, невісто Христова всехвальна.

Кондак 3
Силою Христовою бережена, всеславна мученице Параскево, не боялася ти болю тілесного, бажаючи добрим подвигом подвизатися. Озброївшись чоловічою силою, неміч жіночу відкинула ти; надією зміцнюючись, радісно стала ти на судилище й на ньому віру в Божественну Тройцю виразно проповідала, співаючи Богові: Алилуя.

Ікос З
Несправедливий суддя почув від тебе, мудрої діви, дивні слова про твоє народження, як благочестиві батьки твої, шануючи страсті Христові, однойменно з тим знаменним днем нарекли тебе Параскевою, провіщаючи тебе причасницею Христових страстей. Не зрозумівши цього, нечестивий суддя промовляв до тебе безсоромні слова і звелів бити тебе суровими жилами та напівживу кинути тебе у в’язницю. Але ти мужньо перенесла найжорстокіші муки та у в’язниці, як у світлиці, радісно співала: «Ніколи не зречуся Тебе, Господи, але пошли мені поміч Твою і спаси мене заради великої Твоєї милості». Тому, вшановуючи тебе, викликуємо:
Радуйся, незлобива голубко, що від спокус лукавого ворога звільнилася;
Радуйся, словесне ягнятко, що від злого вовка-мучителя до Пастиря Доброго — Христа Бога — перейшла.
Радуйся, бо у двори духовних овець, що по правиці Його стоять, увійшла ти;
Радуйся, бо на весілля Агнця радісно поспішила ти.
Радуйся, бо тобі уготовано скарби вічних благ;
Радуйся, бо тобі обіцяно блаженство Царства Небесного.
Радуйся, премудра Євангельська діво, бо світильник світосяйний ти мала;
Радуйся, бо велику відвагу перед Христом Богом здобула.
Радуйся, бо добровільно благе ярмо Христове на себе поклала;
Радуйся, бо серце своє від усякої омани чистим зберегла.
Радуйся, правдива причаснице Христових страстей;
Радуйся, бо у стражданнях твоїх благодатну поміч від Христа Господа отримала.
Радуйся, Параскево, невісто Христова всехвальна.

Кондак 4
Бурю тяжких спокус підняли проти тебе вороги, багатостраждальна Параскево, але ти чашу страждань плоті своєї сумлінно випила, всехвальна мученице, бажаючи йти услід за Христом, Женихом твоїм, і, наче ластівка милозвучна, співала Христу Богові пісню: Алилуя.

Ікос 4
За сповідництво віри палицями били тебе немилосердно мучителі, але ти, повік незабутня мученице Параскево, маючи Господа завжди перед очима своїми, раділа, співаючи: «Ніщо не відлучить мене від любові Твоєї, Христе», — і так подвизаючись на славу Божу, догодила ти Господеві. Тому, згадуючи чесні страждання твої, розчулено взиваємо до тебе:
Радуйся, агнице безстрашна, бо ти Христові, пастирів Начальнику, в жертву запашну принеслася;
Радуйся, бо невинні страждання свої безсмертному Женихові Христу, як придане дорогоцінне, віддали.
Радуйся, бо правдиве визнання віри православної ти явила перед невірними, діво чистая;
Радуйся, праведна винувателько, бо ти викрила неправду судді нечестивого.
Радуйся, бо тобою посоромлений був лукавий ворог, коли побачив себе переможеним юною дівою;
Радуйся, бо тобою тішаться сили небесні, бачачи, що ти, немічна й молода, лютих мучителів подолала.
Радуйся, голубко, чиста і непорочна серцем;
Радуйся, смиренна агнице, що чесному й блаженному стражданню Господньому уподібнилася.
Радуйся, бо ти принесла себе Творцеві своєму наче кадило запашне;
Радуйся, бо дивиться на тебе пресвітле Сонце Правди, що засяяло на третій день із гробу й підкріпило тебе на подвиг страдницький.
Радуйся, бо за преславні страждання твої удостоїлася ти увійти в оселі Христа, Царя Небесного;
Радуйся, бо разом зі святими насолоджуєшся там невимовною радістю.
Радуйся, Параскево, невісто Христова всехвальна.

Кондак 5
Благочестивою зорею явилася ти у світі, страстотерпице славна Параскево, віру в Христа усім проповідуючи. Багато лютих мук перетерпівши мужньо, посоромила мучителя і до Христа Господа, як до світла незаходимого, радісно полинула. Його ж величаючи з хорами праведників, завжди співаєш: Алилуя.

Ікос 5
Побачили Сили Небесні Параскеву, що тілом страждає, силою Божою зміцнена, і промовили: «Ось, і дівиці на землі прославили Господа!» — а люди, тремтінням охоплені, жахалися й дивувалися, і в пісних прославляли: «О чудо! Діва ворога перемогла і молиться милостивому Владиці за спасіння світу». Через це і ми, згадуючи сповнену вірою мужність твою, преславна мученице, ублажаємо тебе, промовляючи:
Радуйся, відважна страстотерпице, що в захисті віри православної потрудилася;
Радуйся, бо ворожі підступи ти мудро руйнуєш.
Радуйся, міста Іконії наставнице;
Радуйся, бо ідольську порожню оману ти викриваєш.
Радуйся, бо думки вірних пахощами чеснот твоїх напуваєш;
Радуйся, бо сморід пристрастей відганяєш благодаттю, з висоти тобі даною.
Радуйся, бо ти богів еллінських, наче порох, розвіяла;
Радуйся, бо подвигами своїми заради Бога ти князя темряви перемогла.
Радуйся, бо зволила полюбити серцем більше небесне, а не земне;
Радуйся, бо Христу Богові Чоловіколюбцю ти всю себе віддали.
Радуйся, бо ти, подібно до первомучениці Теклі, багато людей Божим словом просвітила;
Радуйся, бо ти невірних до віри Божої привела.
Радуйся, Параскево, невісто Христова всехвальна.

Кондак 6
Проповідницею чудес і слави Божої показала ти себе, відважна мученице Параскево, по преславному зціленні у в’язниці, яке дарував тобі Христос Господь. Йому ж подячні молитви возсилаючи, ми радісно співаємо: Алилуя.

Ікос 6
Засяяла ти, мов зоря світосяйна, збагрянівши краплями крови, і Божественною благодаттю відігнала пітьму безбожності, мученице Параскево, просвітивши вірних, що мужні подвиги твої шанують. Тому, величаючи тебе, щиро взиваємо до тебе:
Радуйся, богомудра діво, спільнице Христових страстей;
Радуйся, бо ангельського завітання у в’язниці ти удостоїлася.
Радуйся, бо розрадою в болях своїх мала знаряддя Христових страстей;
Радуйся, бо чесний Хрест і терновий вінець нетлінного Жениха твого, Христа, споглядала.
Радуйся, бо рани Господа на тілі своєму носила ти;
Радуйся, від усіх ран Тим Самим Господом через ангела зцілена.
Радуйся, бо Той Самий Господь дарував тобі премудрість і кріпость, що їм не можуть противитися всі супротивники істини;
Радуйся, бо кров’ю своєю ти світлу ризу собі зіткала.
Радуйся, бо від багатьох ран твоїх грішники зцілюються;
Радуйся, бо ті, що з вірою призивають тебе, від усяких немочей одужують.
Радуйся, бо гріховні кайдани скоро розбиваєш ти;
Радуйся, за всіх християн перед престолом Божим вірна молитвенице.
Радуйся, Параскево, невісто Христова всехвальна.

Кондак 7
Бажаючи досягнути свого, безумний мучитель знову почав спокушати тебе облесливими словами, свята мученице Параскево, щоб від Бога істинного відвернути і звабити на поклоніння ідолам; але ти, богомудра діво, напоумлюючи його в марноті ідолів, промовила: «Покажи мені, правителю, тих богів, які, як тобі здається, зцілили мене від ран», — і за велінням правителя увійшовши у храм ідольський, ти помолилася Єдиному істинному Богові, і від Святого імені Його попадали всі ідоли та розсипалися на порох, щоб переконалися всі, що Один є Бог, Якого належить прославляти у Святій Тройці. Йому ж разом зі святими Ангелами співаємо: Алилуя.

Ікос 7
Нову нелюдську злобу показав звіроподібний мучитель, коли тебе, свята мученице Параскево, звелів на дереві повісити і свічками палити твої дівочі ребра. Надприродне це терпіння твоє згадуючи, такими похвалами ублажаємо тебе:
Радуйся, бо усілякі болі за Царя Христа Бога перетерпіла ти;
Радуйся, бо хоч перед очима людей і муку прийняла ти, але надія твоя сповнена безсмертя.
Радуйся, бо тебе на дереві повісили ради Христа, на хресті розп’ятого, щоб вінцем нетлінності від Нього ти прикрасилася;
Радуйся, бо ради Христа, списом у ребра пробитого, тобі ребра краяли, щоб ти у Царстві Його Небеснім насолоджувалася.
Радуйся, бо вогонь любові до Бога в серці своєму запалила ти;
Радуйся, бо за Нього вогнем свічок палили тебе.
Радуйся, бо твердішою за діамант явилася ти в терпінні своєму;
Радуйся, бо міцнішою від каменя у вірі в Христа Господа і в мужності непохитній перебувала.
Радуйся, бо полум’яною мудрістю ти загасила полум’я природного вогню, що ним палили тебе;
Радуйся, бо свічу душевну незгасимою зберігши, увійшла ти з Христом, Женихом твоїм, у Чертог Небесний.
Радуйся, бо чудодійними іскрами умертвивши пристрасті, демонські полчища стражданнями перемогла ти;
Радуйся, бо своїм терпінням безліч народу привела ти до пізнання Бога істинного.
Радуйся, Параскево, невісто Христова всехвальна.

Кондак 8
Незбагненне і страшне страждання святої мучениці Параскеви бачачи, вірні зі сльозами розчулення надзвичайно дивувалися: як це молода дівчина таким юним тілом за Христа терпить муки так мужньо; а невірні, пройняті трепетом і опалені ангелом чудесними іскрами, втікали. Ми ж, прославляючи дивного у святих Бога, співаємо: Алилуя.

Ікос 8
Весь Найсолодший Ісус — твоя насолода, весь — бажання твоє, свята мученице Параскево: солодко терпіла ти гіркі муки заради Нього, а до мучителя промовляла: «Вороже, нечестивий правителю, чого лютуєш проти християн? Ні царства в тебе не відібрали, ні міста твого не зруйнували, а ти безумними словами намагаєшся умовити мене. Тіла свого я не шкодую за Христа мого, бо Він любить мене, до Нього піду я і Його нареченою стану; Він спасе мене від рук ворогів моїх і дарує мені життя вічне». Згадуючи ці слова твої та славні подвиги твого ісповідництва, співаємо тобі:
Радуйся, бо злоби невірних ти не злякалася;
Радуйся, бо Творцеві служила ти, а не творінню.
Радуйся, бо в духовну зброю благодаті Божої зодягнулася ти, щоб чинити опір ворогам Божим;
Радуйся, бо ідолам німим і глухим у капищі ідольському не поклонилася.
Радуйся, бо іменем всесильного Господа і твоєю до Нього молитвою ти всіх ідолів обернула на порох;
Радуйся, бо демонські хитрощі ти силою Божественною розвіяла.
Радуйся, бо знущання мучителів ти Хрестом Господнім, як митною зброєю перемогла;
Радуйся, бо обпалення вогнем і припікання дівочого тіла твого ти в пахощі дорогоцінного мира Христу Богові принесла.
Радуйся, бо віру, надію й любов до Бога ти зберегла;
Радуйся, бо вінець перемоги з рук Христа Життєдавця ти прийняла.
Радуйся, річко, наповнена водами благодаті Божої;
Радуйся, кипуче джерело чудес.
Радуйся, Параскево, невісто Христова всехвальна.

Кондак 9
Всією красою богоприємних чеснот прикрасивши себе, прехвальна мученице Параскево, явилася твердого ти й непохитною у визнанні віри Христової. Через це ангели пройнялися великою радістю, побачивши могутню кріпость твою і тверду надію. А ми, почувши, як був посоромлений лукавий ворог, дівою переможений, і як Сам Христос Бог достойно вінчає тебе, мученицю, разом з тобою співаємо радісно Господеві, що прославив тебе: Алилуя.

Ікос 9
Найкрасномовніші вуста не зможуть належно прославити діла твої і великий страдницький подвиг, мученице Параскево, бо хто зумів би розказати про муки твої й чесноти! На судилищі бо визнавши Бога істинного, ти перетерпіла люті, болючі страждання від нещадних мучителів. І в цих муках жорстоких, коли палицями били тебе, і кігтями залізними дерли, І вогнем палили, нічого іншого не промовила до Сотворителя свого, як тільки: «Спаси мене, Господи, недостойну рабу, не відлучи мене, Христе, від любові Твоєї». Такі терпіння твої смиренно поминаючи, розчулену пісню приносимо тобі:
Радуйся, бо ти кров’ю страждання свого стала невістою Христа Бога;
Радуйся, бо ти страсті Христові наслідувала.
Радуйся, бо ради любові Господньої жорстокі муки терпіла ти;
Радуйся, бо від Царя Небесного прекрасний вінець прийняла ти.
Радуйся, бо всім вірним спогади про тебе — пресолодкі;
Радуйся, бо для всієї Церкви Христової ім’я твоє — найпочесніше.
Радуйся, для Ангелів і людей дивоглядне видовище;
Радуйся, бо самих мучителів непереможним терпінням здивувала ти.
Радуйся, бо Сам Господь з висоти опікувався тобою у стражданнях твоїх;
Радуйся, бо Сам Він, Подвигоположник, похвалив твої подвиги.
Радуйся, дівам прикрасо й похвало;
Радуйся, мучеників окрасо і вірних утіхо.
Радуйся, Параскево, невісто Христова всехвальна.

Кондак 10
Бажаючи спасти душу свою, цілковито нехтувала ти тілом, свята мученице Параскево, І хоч беззаконний мучитель засудив тебе на смерть, ти під гострий меч, мов під прекрасний вінець, радісно пішла, а як усікли тобі голову — ти душею злетіла у Царство Жениха твого Безсмертного, Христа Бога, Якому безперестанно на небі нині співаєш: Алилуя

Ікос 10
Стіною непохитною і нездоланною була ти у сповіданні віри в Триєдиного Бога, за що від мучителя многоболісні страждання перетерпіла і, добре скінчивши життя своє, вінець від Христа Бога прийняла ти і товариства ангельського на небі удостоїлася. Тому, згадуючи подвиги твої, ублажаємо тебе, багатостраждальна:
Радуйся, бо мученицький шлях ти добре скінчила;
Радуйся, бо вірність безсмертному Женихові Христу до смерті зберегла.
Радуйся, бо ділами боговгодними ти служила Господові все життя;
Радуйся, бо заради любови до Христа Бога всю світську марноту відкинула ти.
Радуйся, підперезана силою з висоти на боротьбу проти сил пекельних;
Радуйся, у небі Христом Переможцем одягнена славою непереможною.
Радуйся, увінчана на землі зброєю благовоління Божого;
Радуйся, цвітом нев’янучим прикрашена на небесах.
Радуйся, християнам надійне пристановище;
Радуйся, вірним певне заступництво.
Радуйся, безпомічним захисте;
Радуйся, сиротам покровителько.
Радуйся, Параскево, невісто Христова всехвальна.

Кондак 11
Усякий наш спів недостатній і сила-силенна похвальних пісень не в змозі належно прославити тебе, всехвальна мученице Параскево; але, молитвами твоїми отримуючи від Христа Бога незліченні благодіяння, ми, подякою за тебе сповнені, співаємо Йому: Алилуя.

Ікос 11
Засяявши нам, як світоч ясний, морок демонський відганяєш ти від людей своїми молитвами, свята мученице Параскево; бо, отримавши благодать зціляти недуги, усім вірним, що линуть до тебе з молитвою, подаєш оздоровлення: кровоточиві і прокажені доторком до раки з мощами твоїми очищаються, глухі чують, розслаблені піднімаються, прикликаючи святе ім’я твоє. А ми, поминаючи скоре заступництво твоє, співаємо тобі:
Радуйся, запашна смирно, що Церкву Христову пахощами наповнюєш;
Радуйся, благонадійна молитвенице, що ладан молитви за нас до Бога приносиш.
Радуйся, невичерпне джерело зцілень для всього світу;
Радуйся, незглибима скарбнице Божих дарів.
Радуйся, чаше, що радість черпає з багатства дому Божого;
Радуйся, келиху, Христом наповнений, що приймаєш усіх небесних благ насолоду.
Радуйся, бо благодатну росу зцілень усім вірним виточуєш;
Радуйся, бо скорботні серця немічних даруванням одужання збадьорюєш.
Радуйся, бо Христос Бог за мужні страждання твої у славу й невимовну красу зодягнув тебе;
Радуйся, бо Цар царів і Господь володарів блаженство Царства Свого дарував тобі.
Радуйся, спадкоємнице Царства Христового;
Радуйся, причаснице Божої слави.
Радуйся, Параскево, невісто Христова всехвальна.

Кондак 12
Благодать від Бога дана тобі подавати зцілення всім, хто потребує, як від джерела пребагатого, охороняти і зберігати від різних хвороб, бід і скорбот кожну людину, що з вірою, любов’ю та благоговінням згадує і вшановує чесні страждання твої. Молитовного твого заступництва і благодатних дарів не позбав і нас, багатостраждальна Христова страстотерпице, щоб ми, будучи здоровими тілом і духом, у теперішньому і в майбутньому житті співали за тебе Богові: Алилуя.

Ікос 12
Оспівуємо твої великі подвиги, шануємо страждання, хвалимо довготерпіння, ублажаємо святу кончину твою, славимо твою в немічному тілі непереможну мужність, якою ти на землі й на небі прославилася, свята і добропобідна мученице Параскево, і на честь твоїх звитяжних подвигів і страждань співаємо тобі похвалу:
Радуйся, бо ангельські чини з любов’ю до спільного життя прийняли тебе;
Радуйся, бо хори дів у світлиці небесні радісно ввели тебе.
Радуйся, бо полки мучеників під вінець слави провадили тебе з піснями радості;
Радуйся, бо від небожителів приймала ти привітання в Господі.
Радуйся, бо нагорода твоя велика на небесах;
Радуйся, бо радість твоя вічна у світлі святих.
Радуйся, бо в небесних оселях Божественного Жениха твого радуєшся разом з ангелами;
Радуйся, бо спогляданням Всеблагого Господа разом зі святими ти насолоджуєшся.
Радуйся, душевних і тілесних недугів наших цілителько;
Радуйся, душеспасенних благ і небесних дарів подателько.
Радуйся, бо тобою від наглої смерті сподіваємось бути збереженими;
Радуйся, бо твоїм заступництвом вічне життя від Христа Бога сподіваємось отримати.
Радуйся, Параскево, невісто Христова всехвальна.

Кондак 13
О, свята премудра і всехвальна мученице, невісто Христова Параскево! Від благоговійних сердець піднесену тобі, хоч і недостойну, похвальну пісню цю прийми від нас, як усердну жертву сердець, що люблять тебе і шанують святу пам’ять твою. Охороняй нас святими твоїми молитвами, і всіх людей, що припадають до чесного образу твого і з любов’ю цілують його, визволяй від усіх напастей і скорбот, щоб, тихо й спокійно проживши в нинішньому віці, блаженство вічне успадкували і разом з тобою та з усіма святими удостоїлися завжди співати Богові: Алилуя.

(Цей кондак читати тричі, потім ікос 1 та кондак 1).

* * *

Молитва
Свята невісто Христова, багатостраждальна мученице Параскево! Знаємо, що ти з юності всією душею своєю і всім серцем полюбила Царя Слави, Христа Спасителя, і Йому Єдиному стала невістою, роздавши свої маєтки нужденним і бідним, Ти силою благочестя свого, чистотою і праведністю, як сонячним промінням засяяла, живучи свято серед невірних і безстрашно проповідуючи їм Христа Бога. Ти з дитинства свого, навчена батьками, завжди побожно шанувала дні викупних страстей Господа нашого Ісуса Христа, і заради Нього сама добровільно постраждала. Ти, правицею ангела Божого від невиліковних ран дивно зцілена, прийнявши невимовну світлість, здивувала невірних мучителів. Ти іменем Господа нашого Ісуса Христа і силою молитви своєї у капищі поганському всіх ідолів додолу скинула і на порох обернула їх. Ти, опалювана свічками, самою молитвою своєю до всесильного Господа погасила вогонь природний і полум’ям, чудесно запаленим через ангела Божого, попаливши запеклих беззаконників, багато людей привела до пізнання Бога істинного. Ти, на славу Божу прийнявши відсічення голови своєї мечем від мучителів, славно закінчила свій страдницький подвиг, зійшовши душею на небеса, в оселі жаданого Жениха твого Христа, Царя Слави, Який радісно зустрів тебе небесним привітанням: «Радуйтеся, праведні, бо мучениця Параскева увінчалася!». Тож і ми сьогодні вітаємо тебе, багатостраждальна, та дивлячись на твій образ святий, розчулено взиваємо до тебе: всечесна Параскево! Знаємо, яку велику відвагу маєш ти перед Господом! Ублагай Його, Чоловіколюбця, і за нас, що стоїмо і молимося тобі, щоб дарував Він і нам, як тобі, терпіння та благодушність у бідах і скорботах, щоб дарував Він заради піклування твого і заступництва радісне, щасливе й мирне життя, здоров’я та спасіння і в усьому добру допомогу Україні нашій, щоб зіслав святе Своє благословення і мир; щоб подав твоїми святими молитвами усім православним християнам ствердження у вірі, благочесті й святості, поступ у християнській любові та в усіх чеснотах; щоб очистив нас, грішних, від усякої скверни й пороку, щоб огородив нас святими Своїми ангелами. Нехай заступить, збереже й помилує всіх святою Своєю благодаттю і зробить спадкоємцями та причасниками Небесного Свого Царства. І так отримавши спасіння святими твоїми молитвами, піклуванням і заступництвом, всеславна невісто Христова Параскево, прославимо всі пречисте й величне ім’я дивного у святих Своїх Бога істинного, Отця, Сина і Святого Духа, завжди, нині і повсякчас, і на віки віків. 
Амінь