Тропар, глас 4

Небесних Сил Архистратиже, повсякчас молимо тебе ми, недостойнi, щоб твоїми молитвами охороняв i покровою духовної твоєї слави захищав нас, що усердно припадаємо до тебе i взиваємо: вiд напастей спасай нас як старшина Небесних Сил.

* * *

Кондак 1
Непереможному Архистратигові Михаїлу  і всім небесним хорам, ми, гріхами многими обтяжені, співаємо цю пісню! А Ви, що повсякчас Премудрість Божу появляєте, вимоліть нам миру й благодаті, бо кличемо: Радуйся, Архистратиже Михаїле і всі небесні хори!

Ікос 1
Ангеле-заступниче, святий Архистратиже Михаїле! Постійно стоїш Ти при величному Господньому престолі! Тож захищай усіх, що з вірою вшановують Тебе, взиваючи:
Радуйся, славний Господній Архистратиже,
Радуйся, осяяний світлом Христовим,
Радуйся, Божий посланцю і воїне,
Радуйся, небесних полків воєводо,
Радуйся, вогнеподібний Архангеле,
Радуйся, зоре, що миром сіяє,
Радуйся, пагубних бісів падіння,
Радуйся, піднесення земних упадків,
Радуйся, чинів небесних начальниче,
Радуйся, лікарю людської немочі,
Радуйся, пресвітлий Світла служителю,
Радуйся, Слова слуго найвірніший,
Радуйся, Архистратиже Михаїле і всі небесні хори!

Кондак 2
Бачачи безумство Світлосяйного, що зухвало Творцеві хотів дорівнятися, Ти сміливо став проти нього.  Архангеле, закликавши: Алилуя!

Ікос 2
Тайну відкрий нам божественну, о Михаїле-начальниче, як у спокусах не впасти, у пробах як вистояти, ми ж Тобі кличемо:
Радуйся, Триєдиного Бога найперший Служителю,
Радуйся, полководче Любові безсмертної,
Радуйся, переможцю пекельної гордості,
Радуйся, поборниче самозвеличення,
Радуйся, прославо Творця милосердного,
Радуйся, очевидцю речей невимовних,
Радуйся, погубо лукавого ворога,
Радуйся, демонів підлих гонителю,
Радуйся, перлино корони Христової,
Радуйся, небесного хору окрасо,
Радуйся, світильниче Світла Предвічного,
Радуйся, престоле Вогню невгасимого,
Радуйся, Архистратиже Михаїле і всі небесні хори!

Кондак З
Силою Всевишнього озброєний, повів Ти, Михаїле, полки свої на супротивника, що в безумстві відмовився кликати „Алилуя!”

Ікос З
Маючи Любові силу непереможную, голосно закликав Ти: „Хто, як Бог?” Здригнулась Вселенная від того оклику і заспівала Тобі:
Радуйся, о Михаїле, поборниче демонів,
Радуйся, зброє Всевишнього непереможная,
Радуйся, Тобою бо облуда викрита,
Радуйся, Тобою бо диявольські стріли погашені,
Радуйся, захисте від підступів бісовських,
Радуйся, благодате Господняя,
Радуйся, душ вірних просвідчення,
Радуйся, порятунку від напастей,
Радуйся, іскро Любові незгасної,
Радуйся, славо Любові всеславної,
Радуйся, сило Любові всесильної,
Радуйся, даре Любові прещедрої,
Радуйся, Архистратиже Михаїле і всі небесні хори!

Кондак 4
Бурею пристрастей охоплені, не в силі ми боротися з ворогом, тож допомагайте нам, сили небеснії, у пробах вистояти і чистими устами співати: Алилуя!

Ікос 4
Почути і зрозуміти прагнемо Правду Господню, тож просимо вас, заступників наших і хоронителів, моліте Предоброго Бога, щоб дав нам цю ласку, бо ми так волаємо:
Радуйтесь, вишнії чиноначальники,
Радуйтесь, співаки Божої величі,
Радуйтесь, охоронці людей невсипущії,
Радуйтесь, провідники до домівки небесної,
Радуйтесь, всі Ангели і всі Архангели,
Радуйтесь, Престоли, Господьства і Власти,
Радуйтесь, Херувими і Серафими,
Радуйтесь, Начала і Сили,
Радуйтесь, служителі чесні Пресвітлої Тройці,
Радуйтесь, наставники мудрі людини смиренної,
Радуйтесь, несказанним світлом наповнені,
Радуйтесь і моліться за тих, що оспівують Вас,
Радуйся, Архистратиже Михаїле і всі небесні хори!

Кондак 5
Богонатхненному Даниїлові показано Тебе, Архистратиже, як опікуна і покровителя народу вибраного, і він, дякуючи Господеві, захоплено вигукнув: „Алилуя!”

Ікос 5
Коли побачив Андрей-апостол гори дивнії, Борисфеном сивим подорожуючи, благословив їх і прорік, що город, який на них постане, буде Господнім воїном... і сталось — бо ж місто Кия древнєє обрало Тебе, о Михаїле, своїм заступником, співаючи:
Радуйся, преславний небесний лицарю,
Радуйся, дателю світлої радості,
Радуйся, захисте віри правдивої,
Радуйся, Істини вінче коштовний,
Радуйся, зброє могутня Мудрості,
Радуйся, скарбе багатий для світу,
Радуйся, гріхів безпощадний губителю,
Радуйся, всіх ворогів осоромлення,
Радуйся, Києва-града заступниче,
Радуйся, прапоре Церкви Христової,
Радуйся, наших земель покровителю,
Радуйся, обороно Русі-України,
Радуйся, Архистратиже Михаїле і всі небесні хори!

Кондак 6
Здійснилось пророцтво Андрея-апостола: на київських горах церков куполи засіяли, на прапорі міста — ікона свята Михаїла, народ Триєдиному Богу співа: „Алилуя!”

Ікос 6
Освітлені світлом Христовим, на поклик Господній зібралися люди побожні, щоб Ангельський образ на себе прийняти й Тобі, зоресяйний, як Чиноначальнику, так заспівати:
Радуйся, Ангелів Чиноначальниче і наш заступниче,
Радуйся, великий Архистратиже,
Радуйся, відблиску слави трисонячної,
Радуйся, за душі наші молитвенниче,
Радуйся, Ти бо стоїш при Престолі Всевишнього,
Радуйся, Ти бо співаєш хвалу Всемогутньому,
Радуйся, трисвятим покликом Бога вславляючи,
Радуйся, і научи нас співать Триєдиному,
Радуйся, і научи життя ангельського,
Радуйся, і поможи нам у немочах,
Радуйся, і позбав нас від присмерку пристрастей,
Радуйся, і зарахуй нас до війська Господнього,
Радуйся, Архистратиже Михаїле і всі небесні хори!

Кондак 7
Маючи людям звістити предобру вістку, Господь милосердний слуг вірних до них посилає, земляни ж, новину почувши, Владиці співають: „Алилуя!”

Ікос 7
Новий твір показав у Тобі, Михаїле, Творець і Владика, промінням бо вогнеподібним Ти зло проганяєш, а люди, просвічені світлом любові, долають всі підступи підлі і кличуть до Тебе:
Радуйся, Архистратиже Премудрості,
Радуйся, світлом Любові озброєний,
Радуйся, святістю непереможно захищений,
Радуйся, у Справедливості панцир зодягнений,
Радуйся, переможцю дракона великого,
Радуйся, бо Ти змія низверг стародавнього,
Радуйся, бо підлий обмовник уже обеззброєний,
Радуйся, бо облудник лукавий вже викритий,
Радуйся, бо темінь гріха відганяєш Ти,
Радуйся, бо від бід Ти рятуєш нас,
Радуйся, і моли за нас Бога Всевишнього,
Радуйся, й випроси нам гріхів прощення,
Радуйся, Архистратиже Михаїле і всі небесні хори!

Кондак 8
Побачивши під Єрихоном дивний Твій образ, о Михаїле, вжахнувсь Ісус Навин, упав на коліна і Бога прославив: „Алилуя!”

Ікос 8
Увесь Ти у битві з противником лютим, о Михаїле, як перше Ізраїлю, Церкві Христовій тепер помагаєш, Люд Божий із вдячністю кличе до Тебе:
Радуйся, божественний Архистратиже,
Радуйся, о Михаїле преславний,
Радуйся, Церкви Христової захисте,
Радуйся, Божого Люду заступниче,
Радуйся, і збережи нас безгрішними,
Радуйся, і покривай нас крилом своїм,
Радуйся, до Тебе із вірою кличемо,
Радуйся, Тебе ж бо про поміч благаємо,
Радуйся, бо з Тобою поборемо ворога,
Радуйся, бо ми перемогу здобудемо,
Радуйся, і приведи нас до Господа,
Радуйся, і збережи нас для вічности,
Радуйся, Архистратиже Михаїле і всі небесні хори!

Кондак 9
Усі Ангельські сили — а без ліку їх! — на чолі з божественним Михаїлом, повсякчас Трисвятую виспівують Господу пісню: „свят, свят, свят єси, Боже наш!” — з ними і ми радісно кличемо „Алилуя!”

Ікос 9
Бачимо, що промовці велемовні, як риби, німіють перед величчю Божого милосердя, дав бо Творець могутніх заступників — Ангелів людям, що кличуть:
Радуйся, святий Михаїле, наш добрий заступниче,
Радуйся, Божий Герою, святий Гавриїле,
Радуйся, святий Рафаїле, що рани лікуєш,
Радуйтесь, святії Архангели, зорями Тройці просвічені,
Радуйтесь, чистії духи-посланники,
Радуйтесь, вірнії друзі Премудрості,
Радуйтесь, бо навертаються грішники,
Радуйтесь, бо віднаходяться згублені,
Радуйтесь, всіх християн покровителі,
Радуйтесь, в скорботах і бідах розрадники,
Радуйтесь, наші моління до Бога заносячи,
Радуйтесь, у ділі Спасення Христу помагаючи,
Радуйся, Архистратиже Михаїле і всі небесні хори!

Кондак 10
Світ спасти бажаючи, дав Господь Премилостивий людям своїм охорону надійну — з часу народження з води і Духа Ангел-хранитель душу і тіло християнина оберігає, співати навчає його: „Алилуя!”

Ікос 10
Ти — охорона наша, щит наш надійний, Ангеле наш, що Господaє лице оглядаєш, не покидай нас, Друже, ніколи-ніколи, бо кличемо до Тебе:
Радуйся, Друже небесний, наша охороно,
Радуйся, наш оборонче від бід і напастей,
Радуйся, й завжди будь поруч з нами
Радуйся, і бережи від лихого,
Радуйся, Ангеле наш легкокрилий,
Радуйся, помоче в бурях житейських,
Радуйся, в лютій борні побратиме,
Радуйся, захисте перед суддею,
Радуйся, і не гнівись коли падаємо,
Радуйся, і пробач, що лінуємося,
Радуйся, і веди нас впевнено,
Радуйся, і введи в життя вічнеє,
Радуйся, Архистратиже Михаїле і всі небесні хори!

Кондак 11
Пісня найкраща не оспіває всіх див, які Всемогутній Вами явив, о небеснії сили, тож научіть нас подяку співати Трисвятому, кличучи з вами: „Алилуя!”

Ікос 11
Світлопромінним світильником сяють нам добрії вістки, які сповіщаються Вами, о слуги Христові, Ви нам приносите віру, любов і надію, Вам ми співаємо:
Радуйтесь, Божі посланці із неба на землю,
Радуйтесь, вісники Любові Предвічної,
Радуйтесь, славу во вишніх Творцеві співаючи,
Радуйтесь, людям мир Божий звіщаючи,
Радуйтесь, радість небесну на землю приносячи,
Радуйтесь, ви бо звістили, що смерть переможено,
Радуйтесь, ви бо вказали, що тіло прославилось,
Радуйтесь, з вами бо прийде Суддя в день останній,
Радуйтесь, наші молитви на крилах заносячи,
Радуйтесь, праведні душі додому відводячи,
Радуйтесь, за грішнії душі сміливо благаючи,
Радуйтесь, змія лукавого перемагаючи,
Радуйся, Архистратиже Михаїле і всі небесні хори!

Кондак 12
Обдарований ласкою Божественною, спасення вимолюєш Ти, Михаїле, усім, що вшановують Сили небесні, а Триєдиному Богові кличуть: „Алилуя!”

Ікос12
Оспівуючи Тебе устами тлінними, Архистратиже Михаїле, в надії просимо: не забувай нас, грішних, у своїх молитвах, бережи у небезпеках і напастях, бож кличемо до тебе:
Радуйся, славний воєводо Христа-Господа,
Радуйся, найперший Слова служителю,
Радуйся, світлом Владичної слави осяяний,
Радуйся, ворога лютого мужній поборниче,
Радуйся, Церкви Христової панцирю,
Радуйся, наших земель покровителю,
Радуйся, захисте Києва-города,
Радуйся, в храмах, ім’ям Твоїм названих!
Радуйся, і поможи нам збороти противника,
Радуйся, і спопели в нас всю ненависть,
Радуйся, й поможи нам в Любові з’єднатися,
Радуйся, й приведи нас до Царства Небесного!
Радуйся, Архистратиже Михаїле і всі небесні хори!

Кондак 13
О преславний Михаїле, Архистратиже полків небесних! Прийми нинішнє моління наше й поможи нам зло перебороти! І молися Господеві за край наш і людей, що славлять Бога, співаючи: Алилуя!

(З рази повторити цей кондак, а потім повторити Ікос 1 і кондак 1).

* * *

Молитва
Святий великий Михаїле Архистратиже, перший начальнику Святої Тройці, доглядачу і хоронителю роду людського, що осяяв чудами всю вселенну, подай і нам день цей перейти боговгодно, не спокушеними злими думками і ділами диявольськими; відкрий слух вухам нашим, нехай почуємо і зрозуміємо Божі слова, благі і душеспасенні, нехай прозріємо внутрішніми очима, і просвіти справжню темряву гріховну, що володіє нами, в якій проводивши всі дні життя нашого, прогнівили доброго, беззлобного і довготерпеливого Творця нашого і Владику, якому предстоять зі страхом небесні сили, безтілесними устами трисвяту пісню возсилаючи. Моліть за нас, що грішимо повсякчасно, щоб не пожер нас меч гніву Господнього: бо перевищили наші беззаконня голови наші, і немов важкий тягар затяжіли на нас. Іще бо згадуємо про минулий час життя нашого і великими грішниками себе визнаємо, які більше всіх людей злі і негідні діла вчинили, та боїмося, щоб як би вогонь не зійшов з неба та не пожер нас чи пекельна прірва живих нас не поглинула. Знаючи ж довготерпіння та невичерпну глибину чоловіколюбства Божого не зневіряємося, бо не наводить кари на гідного покарання, але очікує покаяння. 
Амінь