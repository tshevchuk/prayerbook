Кондак 1
Славний Полководче і Господи неба і землі! Побачивши Тебе, безсмертного Царя, померлого на хресті, сотворіння закрили свої обличчя, небо вжахнулося і підвалини світу затряслися. Я ж подячно кланяюся Твоєму ради мене стражданню і молюся з розбійником: Ісусе, Боже мій, згадай мене в царстві своїм!

Ікос 1
Зараджуючи упадкові ангелів, Ти не взяв людської природи від ангелів, але, бувши Богом, ради мене Ти стався чоловіком і так духовно померлого чоловіка оживив своїм животворним Тілом і Кров'ю. Ось тому ми дякуємо Тобі за таку велику любов і співаємо в Твою честь:
Ісусе Боже, предвічна Любове, Ти сильно полюбив світ.
Ісусе, Ти покинув ангелів у небі і зійшов на землю до людей.
Ісусе, Ти людьми заповнив місця відпалих ангельських хорів.
Ісусе, Ти зрівняв людей із ангелами.
Ісусе, Ти обоготворив людину своїми божественними тайнами.
Ісусе, Ти кормиш її ангельською поживою.
Ісусе, Ти — дійсна манна.
Ісусе, Ти — Хліб, що зійшов з неба.
Ісусе, Ти — необманлива підпора людського серця.
Ісусе, Ти — пожива, яка ніколи не нищиться.
Ісусе, Ти — мої безсмертні розкоші.
Ісусе, Ти — моя вічна насолода.
Ісусе, Боже мій, згадай мене в царстві своїм!

Кондак 2
Побачивши Тебе в передсмертній боротьбі, ангел прийшов і підкріпляв Тебе, коли наші гріхи немов важкий тягар затяжіли на Тобі. Ти взяв мене погибшого на свої рамена і представив своєму Отцеві, тому я, припавши навколішки, молюся і співаю в Твою честь: Алилуя!

Ікос 2
Не зрозумівши непонятної причини Твоїх добровільних Страстей, коли вночі юдеї з ліхтарями шукали за Тобою і Ти промовив до них; "Це — Я”, то вони зразу подалися назад, але потім зв'язавши Тебе, повели на суд. Ми, припавши перед Тобою навколішки, з острахом кличемо:
Ісусе, Ти — Сонце, пошукуване з ліхтарями.
Ісусе, Ти — притемнене Світло світу, який зненавидів Тебе.
Ісусе, що проживаєш у недоступнім світлі, влада пітьми обняла Тебе.
Ісусе, безсмертний Божий Сину, син погибелі Юда видав Тебе на смерть.
Ісусе, в якому не було лукавства, зрадник лукаво поцілував Тебе.
Ісусе, Ти все даром усім роздавав, а сам був проданий за срібняки.
Ісусе зв'язаний, Ти розв'язуєш гріховні кайдани.
Ісусе зв'язаний, Твої руки невинні і Твоє Серце чисте.
Ісусе зв'язаний, зв'яжи мої непогамовані пристрасті.
Ісусе, Ти — Ягня, що його ведуть на заріз.
Ісусе, Ти взяв на себе вид слуги, тому помилуй мене, свого слугу.
Ісусе, що стався подібним до людей, направ мене, що вподібнився до нерозумних істот.
Ісусе, Боже мій, згадай мене в царстві своїм!

Кондак З
Завдяки своєму божеству Ти заповів трикратне відречення одного з Твоїх учнів. Він же гірко заплакав, як побачив Тебе, свого Господа і Вчителя. Господи, поглянь на мене і розгроми моє затверділе серце, щоб я своїми слізьми обмив себе з гріхів, бо я співаю в Твою честь: Алилуя!

Ікос З
Мавши власть за чином архиєрея Мелхиседека, Ти, Владико і Господи всіх, став на суд перед фальшивим архиєреєм Каяфою. Ти прийняв муки від Твоїх слуг, а від мене прийми оце:
Ісусе неоцінений, Ти був куплений за ціну тридцяти срібняків.
Ісусе, все наше майно, Ти був ограбований розбійниками.
Ісусе, бажання всіх, Ти був відкинений Петром.
Ісусе, досконалий Боже і Чоловіче, юдеї кепкували собі з Тебе.
Ісусе, моя потіхо, учні покинули Тебе.
Ісусе, незлобне Ягнятко, пожерте звірями.
Ісусе, Архиєрею, Ти своєю кров'ю ввійшов до святині.
Ісусе непорочний, хорони мене від всякої скверни.
Ісусе, відлучений від грішників, визволь мене з гріхів.
Ісусе, що маєш владу в'язати і розв'язувати, прости мені.
Ісусе, що перевищуєш небеса, ушляхетни мій ум від земських речей.
Ісусе, що сидиш праворуч Отця, не відкидай мене з перед свого обличчя.
Ісусе, Боже мій, згадай мене в царстві своїм!

Кондак 4
Юдеї, діти їхнього батька диявола, відчуваючи в собі бурю вбивства, відкинули Тебе, правдиву дорогу, правду і життя. Ми визнаємо, що Ти — Божа Сила, в якій криються скарби премудрості, тому кличемо: Алилуя!

Ікос 4
Хоч Пилат почув Твою второпну відповідь, все-таки він засудив Тебе на бичування наче б Ти заслужив на нього ту єдину провину, що він не знайшов у Тобі ніякої вини. Хоч він обмив собі руки, то все-таки заплямив серце. Ми ж, б'ючись у груди, насмілюємося отак промовляти до Тебе:
Ісусе, Сину Божий, Сину Діви, сини беззаконня злобно засмутили Тебе.
Ісусе безгрішний, грішники збичували Тебе безвинного.
Ісусе обдертий із одежі, Ти зодягаєш красою польові лілеї.
Ісусе непокритий, Ти наповняєш свої небеса водами.
Ісусе насичений ранами, Ти накормив п'яти хлібами п'ять тисяч народу.
Ісусе, правдива Лозо, Ти був прив'язаний до стовпа.
Ісусе Царю, замість данини Ти отримав тяжкі рани.
Ісусе, Ти був увесь через мене поранений, лікуючи мої рани.
Ісусе, свята Земле, лютими звірями зорана, насити мене життєдайним хлібом.
Ісусе, вдарений Каменю, освяти мене витеклою кров'ю.
Ісусе, нема такого болю, як Твій біль, визволи мене від болю.
Ісусе, Боже мій, згадай мене в царстві своїм!

Кондак 5
Ти, що зодягаєшся світлом немов ризою, одягнувся своєю кров'ю. Я знаю, я добре знаю, чому в Тебе червона одіж. Це, Господи, я своїми гріхами поранив Тебе. Ось тому Тобі, за мене пораненому, співаю: Алилуя!

Ікос 5
Ісая, що говорив про Бога, побачивши Тебе покритого зневагами і ранами, з острахом закликав: Ми бачили Його, але Він не мав ні вигляду, ані краси. Ми ж покірно кличемо до Тебе:
Ісусе, улюблений Сину Бога Отця, Ти був караний.
Ісусе, від ніг до голови нема в Тебе здорового місця.
Ісусе, Тебе бито по голові тростиною.
Ісусе, Твоя правиця була прославилася могутністю, а потім дано Тобі тростину.
Ісусе, Твої засмучені очі були залиті кров'ю.
Ісусе, Твоє лице, подібне до сонця, було опльоване.
Ісусе, що натерпівся від погорди, Ти увінчав людину славою і честю.
Ісусе, на якого самі ангели не сміють дивитися, Тебе бито по лиці.
Ісусе, Тебе бито, хоч Ти творив волю Отця.
Ісусе, Небесний Діячу, грішники накинулися на Тебе.
Ісусе, погорджена Красо, Ти був безпощадно пошарпаний.
Ісусе, що був по цілім своїм тілі поранений, вповні вилікуй мене.
Ісусе, Боже мій, згадай мене в царстві своїм!

Кондак 6
Пилат з'явився провідником Твоєї незлобності. Він показав народові, що в Тобі не було нічого, що заслуговувало б на смерть. Все-таки юдеї, побачивши Твою кров, заскреготали проти Тебе зубами, кличучи: "Розіпни, розіпни Його!” Господи, визволи нас від вічного скреготу, щоб, цілуючи Твої рани ми співали: Алилуя!

Ікос 6
Боже всіх, Ти стався видовищем для ангелів і людей, як Пилат промовив: "Ось чоловік!” Отче Небесний, поглянь на обличчя свого Христа. Прийдіть, поклонімся висміяному ради нас Ісусові, співаючи:
Ісусе, небесне Зерно, що впало між терня.
Ісусе, Твій виноградник Ізраїль увінчав Тебе терням.
Ісусе, що є духовною одіжжю всіх, Тебе вбрали в багряницю.
Ісусе, Голово Церкви, сьогодні Ти є ганьбою для людей.
Ісусе, одноістотний із Отцем, Ти став посміховищем людей.
Ісусе Творче, мучений сотворіннями.
Ісусе Боже, Ти сьогодні виглядаєш немов черв'як, визволь мене від невсипущих черв'яків.
Ісусе, Боже і Чоловіче, Ти вмів терпіти муки від ран.
Ісусе, Лікарю поранений гріхами, подай мені лік покаяння.
Ісусе, Відблиску слави Отця, освіти мене.
Ісусе, вдарений Пастирю, розгроми бісів, що спокушують мене.
Ісусе, Твоє тіло було поторощене; скруши любов'ю моє серце.
Ісусе, Боже мій, згадай мене в царстві своїм!

Кондак 7
Ісусе, бажаючи визволити людину з ворожої неволі, Ти впокорив Себе перед Твоїми ворогами і перетерпів повно ран, щоб вилікувати цілу людину, яка кличе: Алилуя!

Ікос 7
Ти виявив подиву гідну терпеливість, як вороги кепкували собі з Тебе, завдавали Тобі болючі рани і так розшарпували Твоє тіло, що воно стало червоне наче кров. Ось тому ми з подивом кличемо Тебе:
Ісусе прегарний, Тебе били по лиці.
Ісусе чоловіколюбче, люди чинили Тобі пакості.
Ісусе, Божа премудросте, люди насміхалися з Тебе.
Ісусе лагідний і покірний серцем, вони Тебе топтали ногами.
Ісусе, співчувай мені слабому, поки не відтвориш у мені подібности до Тебе.
Ісусе, безстраждальний Боже, Ти терпиш страсті, щоб визволити мене від мук.
Ісусе, Спасе мій, спаси мене, якому належаться всякі муки.
Ісусе, мій Боже, моє милосердя, всі немилосердно ранили Тебе.
Ісусе весь погружений у крові, Ти моє світло, тому просвіти мене.
Ісусе безпомічний, твердине моя, скріпи мене.
Ісусе без заступника, притулку мій, прийми мене.
Ісусе скорбний, радосте моя, розвесели мене.
Ісусе, Боже мій, згадай мене в царстві своїм!

Кондак 8
Мойсей і Ілля чудно з'явилися Тобі на Таворі і розмовляли про Твою смерть. І нині Ти вмираєш у Єрусалимі. Побачивши там Твоє прославлення і наше спасіння, вони кличуть: Алилуя!

Ікос 8
Юдеї всюди висміювали Тебе і Ти перетерпів муки за мої дуже численні гріхи. Хто ж годен розповісти про зневаги, яких Ти зазнав від народу? Одні з них кажуть: "Візьми, візьми Його!” Інші осуджують Тебе немов злодія, а ще інші брехливо оскаржують Тебе як кесаревого ворога. Всі осуджують Тебе Бога і провадять на смерть, а ми зі сльозами кличемо:
Ісусе, Ти став на суд, а всі будуть суджені Тобою.
Ісусе, Ти не відповідаєш на слова, хоч Ти — Боже Слово.
Ісусе, Тебе поставлено нижче Варавви.
Ісусе, Тебе зачислено до беззаконників.
Ісусе, Тебе прогнано з міста на смерть немов би Ти псував людей.
Ісусе, Ти проливаєш кров, щоб зродити мучеників.
Ісусе, Ти несеш хрест, хоч Ти все підтримуєш словом своєї могутності.
Ісусе осуджений, мій Судде, не засуджуй мене на кромішню пітьму.
Ісусе безсильний, моя Сило, не полишай мене при моїй смерті.
Ісусе, що падав по дорозі, Ти був сильний у боротьбі, тому скріпляй мене в моїй немочі.
Ісусе, що прийняв зневаги, моя Славо, не відкидай мене від Твоєї слави.
Ісусе, Образе істоти Отця, переміни моє життя.
Ісусе, Боже мій, згадай мене в царстві своїм!

Кондак 9
Всі сотворіння засмутилися, як побачили Тебе прибитого до хреста: сонце на небі закрило мені свої промені, земля задрижала, завіса храму роздерлася, скелі порозпадалися й ад видав своїх померлих. Ми ж поклоняємося на місці, де стояли Твої ноги, співаючи: Алилуя!

Ікос 9
Хоча б великомовні бесідники багато говорили, все-таки вони не годні вчинити гідної подяки Твоїм Страстям. Все-таки моя душа і тіло, серце і ціла істота, покірно припавши перед Тобою, кличуть:
Ісусе прибитий до хреста, прибий до нього рукопис моїх гріхів.
Ісусе цвяхами прибитий, прибий Твоїм страхом моє тіло.
Ісусе, Ти розпростер свої руки, щоб усіх зібрати біля себе.
Ісусе, Ти простягнув свої руки, щоб дати мені поцілунок.
Ісусе, Двері для овець, Твій бік був пробитий.
Ісусе Наречений, Ти ввійшов до своєї шлюбної кімнати.
Ісусе, Твої руки і ноги були пробиті, щоб Ти відкрив нам скарб.
Ісусе, Ти зо свого Серця подав мені всю благодать.
Ісусе розп'ятий, Ти розтягаєш небо немов руно.
Ісусе розп'ятий, розіпни моє тіло з його пристрастями.
Ісусе, Тобі пораховано кості, але Ти рахуєш, скільки є зір.
Ісусе, дай, щоб моє серце не бажало нічого іншого бачити тільки Тебе розп'ятого.
Ісусе, Боже мій, згадай мене в царстві своїм!

Кондак 10
Бажаючи спасти світ, Ти лікував сліпих, кульгавих, слабих, сухих, бідних, німих, глухих, немічних і проганяв лукавих духів. І за те люди прибили Тебе до хреста, бо не вміли співати: Алилуя!

Ікос 10
Ісусе, предвічний Царю, все відкрите перед Твоїми очима. Юдеї обнажили Тебе, а тьма покрила. Ти так страждаєш за мою нестриманість. Ти в усім дав нам приклад, як треба йти слідом за Тобою, співаючи:
Ісусе, Ти лікуєш усіх, але нема ліку для Твого тіла.
Ісусе, Мире правдивий, нема миру в Твоїх костях.
Ісусе, непонятна Любове, Ти не приписував гріха своїм ворогам.
Ісусе, напитку спрагнених, Ти був напоєний жовчю.
Ісусе, Ти молився з сильним плачем, навчи мене молитися.
Ісусе, Ти виповнив усі пророцтва, виповни теж мої прохання.
Ісусе, Ти віддавав свого духа в руки Отця, прийми мого духа в годину моєї смерті.
Ісусе, ми до Тебе підносимо свої серця, Ти витерпів зневажливе покивування головами Твоїх ворогів.
Ісусе, що прийняв смерть на Себе, подай нам безсмертя.
Ісусе, Ти що поклонявся своєму Отцеві, прийми мене, що кланяюся Тобі.
Ісусе, вояки розділили Твоє одіяння між собою: лагідно відділи мою душу від тіла в хвилину смерті.
Ісусе, Ти, що вчинив безсильною ворожу силу, визволь мене від ворожих сітей.
Ісусе, Боже мій, згадай мене в царстві своїм!

Кондак 11
Твоя пренепорочна Мати заспівала Тобі оцю покірну пісню: Я знаю, що Ти від Отця народився, ще заки повстала рання зірка. Я бачу, що сотворіння співчувають Тобі. Ти, що віддаєш свого духа Отцеві, прийми й мого духа і не залишай мене, що співаю: Алилуя!

Ікос 11
Світоносна свічка — Твоя Мати під хрестом палала любов'ю до Тебе. Пренепорочна Діва вболівала, як Ти, дійсне Сонце, заходило. Ми товаришимо їй, тому прийми оці наші молитви:
Ісусе, Ти, що вийшов на висоту, дай щоб ми думали про небесні речі.
Ісусе, Ти, що дозволив підняти себе на хрест, піднеси нас до свого Отця.
Ісусе, Ти віддав Діву, свою матір, учневі, що був дівичем.
Ісусе, Ти доручив богослова Івана Тій, що породила Тебе, Боже Слово, і мене доручи її заступництву.
Ісусе, забери немов у полон наші душі.
Ісусе, Ти притягнув людські серця любити Тебе, притягни і мене до себе.
Ісусе, Ти знищив смерть, визволь мене від вічної смерті.
Ісусе, Ти розгромив ад, визволь мене від аду пекла.
Ісусе, Ти переміг світ, визволь пристрасті в мені.
Ісусе, Ти що був засуджений наче злодій, захищай мене від всякого ворожого лиходіяння.
Ісусе, Отець послав Тебе в виноградник, — а робітники повели Тебе на смерть.
Ісусе, Володарю віків, Ти був невинно вбитий.
Ісусе, Боже мій, згадай мене в царстві своїм!

Кондак 12
Ісусе, мій Боже, подай мені свою ласку, прийми мене так, як прийняв Йосифа з Никодимом, щоб я немов чисту плащаницю приніс Тобі свою душу, пахощами чеснот покрив Твоє пречисте тіло і, маючи Тебе у своїм серці неначе в гробі, закликав: Алилуя!

Ікос 12
Оспівуючи Твоє добровільне розп'яття, ми всі поклоняємося Твоїм Страстям, Христе, і віримо з сотником, що Ти дійсно Божий Син, який має прийти на хмарах з великою силою і славою. Тоді не засором мене, що є відкуплений Твоєю кров'ю, щоб я навіки дякував Тобі:
Ісусе, прибитий до хреста, Ти немов тростина, якою колише вітер, утверди мене в Твоїй любові.
Ісусе, Ти за мене пролляв останню краплю своєї крові.
Ісусе паломнику, що не мав де голови прихилити, пригорни мене до себе.
Ісусе повний болів, ради ридання своєї Діви-матері захисти мене від вічного ридання.
Ісусе, дерево життя, яке було прибите до дерева хресного, притягни мене до себе.
Ісусе, якого всі полишили, не опускай мене.
Ісусе знятий із хреста, огорни мене своїм хрестом.
Ісусе, який промовив "Я відчуваю спрагу!”, напій мене обильністю Твого дому.
Ісусе, разом із Магдалиною, що доторкнулася до Твоїх ніг, прийми і мене.
Ісусе, заведи мене до раю разом із розбійником.
Ісусе, не осуди мене разом із тими, що розіп'яли Тебе.
Ісусе, наставнику життя, подай мені життя вічне.
Ісусе, Боже мій, згадай мене в царстві своїм!

Кондак 13
О Ісусе Христе, Боже мій, довготерпеливий і премилосердний, прийми й ту мою маленьку подяку, що від усієї душі приношу Тобі, і вилікуй мене від всякого душевного і тілесного болю своїми спасительними страстями і захищай мене від усяких видимих і невидимих ворогів, від безпощадних бісів, від пристрастей і похотей.
При кінці ж мого життя будь при мені і подай мені вічне царство, щоб я міг повік співати в Твою честь: Алилуя!

* * *

Молитва до Христових Страстей

Прибитий за нас до хреста Ісусе Христе, єдинородний Сину Бога Отця, безмірна безодне милосердя, любови і щедрости, я знаю, що Ти з невимовної любові до людей зволив за мої гріхи пролляти свою кров, яку я окаянний і невдячний через злі і гріховні звички топтав і нізащо мав своїми брудними і численними гріхами.
Поглянувши своїми душевними очима на Тебе, пораненого Господа, Творця і Спасителя мого, я з довір'ям важуся припасти перед Тобою навколішки, кидаючися в Твої рани, що є повні милосердя, прохаючи прощення гріхів і виправлення мого поганого життя.
Владико, що не бажаєш смерті грішника, але ждеш на його навернення, будь милосердний до мене. Своєю всесильною наукою наверни мене до себе і направ мене на дорогу дійсного покаяння. Бажаючи сьогодні зачати своє спасіння з надією на Твою поміч, я приходжу до Твоїх пречистих ран, які я сам завдав Тобі своїми поганими ділами. Це я болюче поранив Твої руки, ноги і серце. Нехай я ввійду в ці рани, бо знаю, що я не загину в них, тому що Твоє милосердя любляче піднімає розкаяння грішників. Скрий і захищай мене в них по всі дні мого життя. Довготерпеливий Христе, я не хочу виходити з них, ані до останнього свого віддиху відвертати своїх очей від Тебе, що висиш на хресті, якщо Ти тільки не відкинеш мене від себе за мою негідність і не позбавиш мене своєї помочі.
Не позбавляй, Господи, не позбавляй мене своєї доброти, але згідно зо своїм милосердям прийми мене, що вертаюся і припадаю тепер перед Тобою. Своїми страстями приборкай мої пристрасті, очисть із бруду, обмий, покропи, вчини мене білішим від снігу, обнови мене і вчини мене таким, яким бажаєш сам мати мене. Своїм розп'яттям розіпни мене для світу з його пристрастями і похотями. Огороди мене своїм хрестом, відганяючи від мене невидимих ворогів, що завжди чигають на мою душу, і дай ласку щоденно радісно нести Твій хрест.
Ради Твоїх ніг, що були прибиті до хреста, хорони мої ноги від усякої лукавої дороги. Ради Твоїх прибитих рук стримуй мої руки від всякого діла, що не подобається Тобі. Ради Твого до хреста прибитого тіла проникни моє тіло Твоїм страхом, щоб через цей страх я уникав зла і творив добро перед Тобою. Ти, що на хресті був похилив свою голову, впокори і до землі нагни мою велику гордість. Своїм терновим вінцем загороди мої вуха, щоб вони не прислухалися до нічого безкорисного, і пошли мені терня нужди, скорбот, болів і журб разом із Твоєю поміччю, що її потрібно мені, щоб я бодай чимось малим страждав із Твоїми великими терпіннями.
Ти, що був опльований, відверни мої очі, щоб вони не бачили марноти. Ти, що зазнав спраги, загнуздай мій лихий язик. Ти, що був напоєний жовчю, поклади охорону на моїх устах. Ти, що мав проколене Серце, вчини моє серце чистим і, пресолодкий Ісусе, зроби його ласкавим Твоїм пресолодким іменем. Сокруши моє затверділе серце і вчини його покірним. Наготою свого пречистого тіла покрий соромну наготу моєї окаянної душі.
Ради своєї душі, яку Ти віддав на хресті, оживи мою душу. Зверни увагу на мою душу і спаси її. Всіма Твоїми ранами наповни мене цілого любов'ю, щоб я Тебе, мого Господа, любив цілою душею, всім серцем, всією силою і всіма думками. Ради своєї смерті і похорону, дай мені прожити в світі немов мертвий і погребенний. Своїм воскресінням воскреси мою душу, що стала мертвою через гріхи. Своїм вознесінням учини, щоб я думав про небесні речі, щоб моя душа не перебувала в нічевості і не прив'язувалася до пітьми, а до Тебе, бо воно добре для мене прив'язуватися до Тебе, мого Бога.
Пресолодкий Ісусе, моя любове, яка перемагає всяке інше бажання, поселися вповні в моїм серці, щоб я в будучині не жив для себе самого, але для Тебе, мого Господа, що полюбив мене і пролляв за мене свою кров.
Прийди до мене, Паломнику, що не мав де голови прихилити. Предобрий, дай себе мені, бо Ти визволяєш мою душу від смерті. Пресолодкий, віддай себе мені, бо Ти своєю любов'ю вчиниш мене милим, щоб того, кого я колись ненавидів, гнівив, проганяв від себе і прибивав до хреста, тепер полюбив і радісно прийняв. Отож прив'яжи мене до свого хреста зв'язком любови.
Ти ж моє єдине бажання! Разом з Никодимом і Йосифом, що зняли Тебе з хреста, я, якого Ти здобув через покаяння, чистим життям немов плащаницею обгорну Тебе; з Твоєю пречистою Матір'ю сльозами обмию Твої животворні рани і покладу Тебе в гробі свого серця, де дотепер Ти не мав місця. Що колись було печерою для розбійників, помешканням для бісів і нечистих пристрастей, те сьогодні передаю Тобі навіки. Поселися в нім, очисть його і вчини його храмом свого Святого Духа. Вчини з ним те, що Тобі подобається, бо я від сьогодні навіки вповні віддаюся на службу легкому ярму Твого хреста і на приємне послуговування Тобі, моєму Господеві і Творцеві.
Царюй надо мною і все чини на користь, як це сам знаєш, хочеш і можеш. Не дозволь, щоб відтепер я щось учинив, коли воно буде зле і непотрібне, щоб я знову не попав в тяжку неволю гріха, що панує в мені. Нехай Твоя воля, що бажає спасти мене, завжди виконується в мені.
Передаючи і присвячуючи себе Твоїй волі, я предкладаю Тебе, мого розп'ятого Господа, як приклад своїм духовним очам, серцю, думкам і всім своїм почуванням, щоб я зобачив Тебе єдиного, до хреста прибитого, коли моя душа буде покидати своє земне тіло, і щоб Ти прийняв мене під свій покров, захистив мене від злобних духів і навіки поселив мене у своїм вічнім царстві разом із іншими грішниками, які приподобилися Тобі своїм покаянням.
Амінь