Кондак 1
Непереможний Владико і Первосвященику, Ти за спасіння грішного світу віддав душу Свою, щоб ми, недостойні, могли дітьми Божими ста­ти і перебувати в невечірнім дні Царства Тво­го. Сам, Господи, даруй прощення і вічну радість померлому, за нього бо з благанням до Тебе взиваємо:
Ісусе, Судде всемилостивий, райської насолоди сподоби раба Твого.

Ікос 1
Ангеле охоронителю святий, Господом даний, прийди помолися за раба Божого, якого ти на всіх путях житейських супроводжував, обері­гав і наставляв, тому взивай з нами до Спаса щедрого:
Ісусе, знищи рукописання гріхів раба Твого (ім'я); Ісусе, вилікуй його рани душевні.
Ісусе, нехай не буде на землі гірких споминів про нього; Ісусе, заради цього помилуй кривд­ників його і скривджених ним.
Ісусе, покрий його недоліки світлоносною ри­зою Твого визволення; Ісусе, звесели його мило­сердям Твоїм.
Ісусе, невимовний, великий і дивний, явися йому Сам.
Ісусе, Судде Всемилостивий, райської насолоди сподоби раба Твого!

Кондак 2
Бачимо очима духовними, як носиться душа померлого, неначе горлиця понад землею, і з висоти Божественного розуміння гріхи і споку­си минулого життя споглядає, гірко ридає за кожний день, що проминув даремно, але Сам помилуй раба Твого, Владико, нехай увійде він у Твій спокій, співаючи: алилуя.

Ікос 2
Якщо Ти страждав за весь світ, якщо Ти про­ливав сльози і кривавий піт за живих і помер­лих, то хто нас утримає від молитви за помер­лого? Уподібнюючись Тобі, що зійшов аж до пекла, молимося за спасіння раба Твого:
Ісусе, життя подателю, осяй його світлом Твоїм; Ісусе, нехай він буде єдине з Тобою і Отцем.
Ісусе, Ти всіх закликаєш у виноградник Твій, не забудь осяяти його світлом Твоїм; Ісусе, щедрий подателю вічних нагород, покажи його сином чертогу Твого.
Ісусе, поверни душі' його благодатні сили пер­возданної чистоти; Ісусе, нехай примножаться в ім'я його добрі діла.
Ісусе, зігрій осиротілих Твоєю таємничою відрадою.
Ісусе, Судде Всемилостивий, райської насо­лоди сподоби раба Твого.

Кондак З
Зв'язаний путами плоті раб Твій впадав у гріх, але дух його томився за Твоєю вічною правдою і святістю; нині ж, коли плотська неміч скута могильним тлінням, нехай піднесеться душа його вище сонця до Тебе, Всесвятого, і заспіває пісню визволення: алилуя.

Ікос З
Верховний апостол Твій у холодну ніч біля багаття тричі відрікся від Тебе, і Ти спас його. Єдиний Ти знаєш неміч єства, прости і рабу Твоєму (ім'я) різноманітні відпадіння від волі Твоєї.
Ісусе, осели його там, де немає омани; Ісусе, визволи його від тяжких мук совісті.
Ісусе, нехай повіки згине пам'ять про гріхи його; Ісусе, спокус юності його не пом'яни.
Ісусе, від тайних беззаконь очисти його; Ісусе, осіни його тихим світлом спасіння.
Ісусе, Судде Всемилостивий, райської насо­лоди сподоби раба Твого.

Кондак 4
Бурі життя пройшли, страждання земні за­кінчено, безсилі вороги з їхньою злобою, але сильна любов, що визволяє від вічного мороку і спасає всіх, за кого підноситься смілива пісня: алилуя.

Ікос 4
Ти безмежно милосердний до нас, Ти єдиний Спаситель. Що ми додамо до подвигу спасаю­чої любові Твоєї? Але Симон Киринейський до­помагав Тобі, Всесильному, нести хрест. Так і нині Твоїй благості угодно звершити спасіння близьких з нашою участю:
Ісусе, Ти заповідав носити тягар один одно­го; Ісусе, Ти після смерті милуєш нас за бла­ганням близьких.
Ісусе, Ти поклав союз любові між мертвими і живими; Ісусе, нехай послужать подвиги люб­лячих на спасіння рабу Твоєму (ім'я).
Ісусе, почуй його волання сердечне, яке ми вустами нашими возносимо; Ісусе, в наших сльо­зах прийми його покаяння.
Ісусе, Судде Всемилостивий, райської насо­лоди сподоби раба Твого.

Кондак 5
Боже, прийми його передсмертне зітхання скрушення як молитву благорозумного розбій­ника. Він погас на життєвому хресті; дай успад­кувати йому Твоє обітовання, як тому: "Амінь,
говорю тобі: зі Мною будеш у раю, де собори грішників, які покаялися, радісно співають: алилуя". 

Ікос 5
За нас розіп'ятий, за нас мучений, простягни руку з Твого хреста, краплями крові Твоєї змий безслідно гріхи його, благообразною Твоєю на­готою зігрій оголену осиротілу душу:
Ісусе, Ти знав його життя від народження і полюбив його; Ісусе, Ти бачив його здалека з висоти хреста Твого.
Ісусе, Ти простягав йому, що йшов у далечінь, уранені обійми Твої; Ісусе, Ти взивав за його прощення на кривавій Голгофі.
Ісусе, Ти лагідно помирав за нього в тяжких муках; Ісусе, Ти був покладений у гріб, освяти його могильний спокій.
Ісусе, Ти воскрес, вознеси до Отця озлоблену світом і спасенну Тобою душу.
Ісусе, Судде Всемилостивий, райської насо­лоди сподоби раба Твого.

Кондак 6
Спить він вічним своїм сном могильним, але душа його не дрімає, чекає Тебе, Господи, жадає Тебе, вічного Жениха. Нехай сповняться на померлому слова Твої: "Хто споживає Мою плоть і хто п'є Мою кров, той має життя вічне". Дай йому споживати манну таємничу і співати біля престолу Твого: алилуя.

Ікос 6
Смерть розлучила з усіма близькими, душа стала далі, знайомі скрушуються, і тільки Ти залишився близько. Зруйнувалася перегород­ка плоті, і Ти відкрився у неприступній величі Божества з очікуванням відповіді:
Ісусе, любове, вища за всяке розуміння, по­милуй раба Твого; Ісусе, віддаляючись від Тебе, він тяжко страждав.
Ісусе, прости невірність його серця; Ісусе, об­мануті надії породжували тугу за Тобою.
Ісусе, згадай ті години, коли душа його трем­тіла від захвату Твого; Ісусе, дай спочилому неземну радість і спокій.
Ісусе, єдиний вірний і незмінний, прийми його.
Ісусе, Судде Всемилостивий, райської насо­лоди сподоби раба Твого.

Кондак 7
Віруємо, що недовгою буде розлука наша. Ми погребаємо тебе, як на полі зерно, ти виростеш в іншій країні. Нехай згине в могилі кукіль гріхів твоїх, а добрі діла там засяють, де на­сіння добра приносить нетлінні плоди, де душі святі співають: алилуя.

Ікос 7
Коли долею померлого стане забуття, коли образ його згасне в серцях і час згладить разом з могилою ревність молитви за нього, тоді Ти не залиш його, дай відраду самотній душі.
Ісусе, Твоя любов не холоне; Ісусе, невичерп­не Твоє благовоління.
Ісусе, в невмовкних молитвах Церкви нехай омиються гріхи його приношенням безкровної Жертви; Ісусе, заступництвом усіх святих да­руй йому благодать молитви за живих.
Ісусе, у дні випробувань наших прийми його заступництво за нас.
Ісусе, Судде Всемилостивий, райської насо­лоди сподоби раба Твого.

Кондак 8
Будемо молитися зі сльозами, коли пам'ять про померлого нестерпно свіжа, будемо поми­нати ім'я його вдень і вночі, роздаючи милос­тиню, годуючи голодних, із глибини душі зітха­ючи: алилуя.

Ікос 8
Тайновидець Іоанн Богослов споглядав біля престолу Божого Агнця велику безліч людей, одягнених у білі ризи: це ті, які прийшли від великої скорботи. Вони радісно служать Богу вдень і вночі, і Бог перебуває з ними, і не тор­кається до них мука.
Ісусе, приєднай до них і раба твого (ім'я); Ісусе, він багато страждав і томився.
Ісусе, Тобі відомі всі його гіркі години і тяжкі хвилини; Ісусе, на землі він мав печалі і скор­боти, дай йому на небі відраду.
Ісусе, насолоди його із джерел живої води; Ісусе, відніми від очей його всяку сльозу.
Ісусе, осели його, де не обпалює, а ожив­ляє сонце правди Твоєї; Ісусе, Судде Всемилостивий, райської насолоди способи раба Твого.

Кондак 9
Кінцевим є подорожування на землі, який благодатний перехід у світ Духа, яке споглядан­ня нових, невідомих земному світу небесних красот, душа повертається у свою вітчизну, де світле сонце, правда Божа просвіщає тих, хто співає: алилуя.

Ікос 9
Якщо відблиск і слід Твій покладає сяяння на лице смерті, то який же Ти Сам. Якщо пло­ди Твоїх рук такі прекрасні, і земля, що від­биває тільки Твою тінь, повна невимовної ве­личі, то яким же є Твій невидимий лик. Відкрий славу твою спочилому рабу Твоєму (ім'я).
Ісусе, загостри його слух для сприйняття Тво­го Божества; Ісусе, загостри його слух до розу­міння небесного.
Ісусе, нехай буде його радість переповненою; Ісусе, підкріпи його надією на зустріч в оселях блаженних.
Ісусе, дай нам відчути благодатну силу зау­покійної молитви.
Ісусе, Судде Всемилостивий, райської насо­лоди сподоби раба Твого.

Кондак 10
Отче наш, прийми спочилого у Царство Твоє, де немає гріха і зла, де непорушна свята воля, де в соборах чистих душ і непорочних ангелів святиться Твоє благодатне ім'я і духмянить хвала: алилуя.

Ікос 10
У той день ангели поставлять престол Твій, Судде, і Ти сядеш у славі Отця Твого, несучи відплату кожній людині. О, споглянь тоді ми­лостиво на смиренного раба Твого (ім'я) і ска­жи йому: "Прийди праворуч Мене".
Ісусе, Ти як Бог маєш владу прощати гріхи; Ісусе, прости йому гріхи забуті або соромом сховані.
Ісусе, відпусти беззаконня немочі і невідан­ня; Ісусе, позбав його від темних глибин пе­кельного відчаю.
Ісусе, нехай успадкує він Твої животворчі обітовання; Ісусе, приєднай його до благосло­венних Отця Твого.
Ісусе, дай йому повік нескінченне блаженство.
Ісусе, Судде Всемилостивий, райської насо­лоди сподоби раба Твого.

Кондак 11
Владико Всеблагий, нехай відкриються спо­чилому сонячновидні врата райські, нехай зустрі­нуть його з радістю собори праведних і святих, зібрання близьких і люблячих його, нехай радіють за нього світлоносні ангели Твої, не­хай побачить він і Преблаженну Матір Твою там, де переможно звучить: алилуя.

Ікос 11
Під диханням Твоїм оживають квіти, воскре­сає природа, пробуджуються безліч найдрібніших творінь. Твій погляд світліший за весняні небеса; Твоя любов, Ісусе, тепліша за сонячне проміння. Ти з пороху земного воскресив земну плоть людини для процвітання вічного не­тлінного життя весни; тоді осяй і раба Твого (ім’я) світлом Твоїх милостей.
Ісусе, у Твоїй правиці благовоління і життя; Ісусе, у погляді Твоїм світло і любов.
Ісусе, визволи спочилого від вічної духовної смерті; Ісусе, він заснув з надією, подібною до ріки Нілу перед холодною зимою.
Ісусе, пробуди його, коли терня землі одяг­неться квітами вічності; Ісусе, нехай ніщо зем­не не затьмарить його останнього сну.
Ісусе, щастя незмінне і мета нашого буття.
Ісусе, Судде Всемилостивий, райської насо­лоди сподоби раба Твого.

Кондак 12
Христе! Ти — Царство Небесне, Ти — земля лагідних, Ти — оселя багатьох, Ти — питво зовсім нове; Ти — одіяння і вінець преподобних, Ти — ложе упокоєння святих, Ти — найсолодший, Ісусе! Тобі подобає хвала: алилуя.

Ікос 12
Під образом тихих садів неземної краси і світлих, як сонце, осель і у величі небесних піснеспівів Ти показав нам блаженство тих, хто любить Тебе.
Ісусе, нехай увійде раб Твій у радість Твою; Ісусе, одягни його сяянням слави Отця.
Ісусе, просвіти його осяянням Святого Духа; Ісусе, нехай він почує невимовну пісню херу­вимів.
Ісусе, нехай він підноситься від слави у сла­ву; Ісусе, нехай він побачить Тебе лицем до лиця.
Ісусе, Судде Всемилостивий, райської насо­лоди сподоби раба Твого.

Кондак 13
О Жениху Безсмертний, що опівночі гріха і невіри грядеш з небес із ангелами судити весь світ. Відкрий двері славного чертогу Твого рабу Твоєму (ім'я), щоб він з незчисленними собо­рами святих повіки співав: алилуя.

Цей кондак читається тричі. Після цього знову читаються ікос 1 і кондак1.

* * *

Молитва
Незбагненную маєш любов до нас, наш Боже і Господи. Ти - невичерпне Джерело божественної благості, Многомилостивий. Тож рабів Твоїх (раба Твого, рабу Твою) (ім'я), щодо Тебе перейшли, Владико, на землі живих всели, в оселях возлюблених і жаданих їм частку даруй. Ти бо за всіх пролив Кров Свою, Спасе, і живоносною ціною світ іскупив єси. Ти - Господь наш і Бог наш, і Тобі славу співаєм, з Безначальним Твоїм Отцем і з Пресвятим і Благим і Животворящим Твоїм Духом, нині, і повсякчас, і на віки віків. 
Амінь