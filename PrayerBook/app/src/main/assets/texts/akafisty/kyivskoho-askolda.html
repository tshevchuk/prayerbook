Кондак  1
Вибраного Богом князя, первомученика Києва, осяяного світлом Любові Божої, Святого Аскольда, у молитвах прославляємо. А ти, що з неволі язичницької визволив Київську Русь і попровадив до Царства Христового, вимоли і для нас ласки, щоб душі наші охрестились у ріці чистої Правди і вічного Життя та пізнавши свої провини, завжди бачили і возвеличували Бога на висотах, співаючи тобі:
Радуйся, святий Аскольде, непереможний воїне  Христовий;

Ікос 1
Незгасним світильником став ти для тих, хто  безперестанно шукає шлях до Божого Царства, направивши на істинну стежину віри заблуканих язичників. І нас, Аскольде, одягни своїми молитвами у чисту одежу Христової віри, щоб ми славно взивали до Тебе:
Радуйся, гріха осоромлення;
Радуйся, науко віри Христової;
Радуйся, мучеників славо;
Радуйся, молитвенниче за душі наші;
Радуйся, християн захисте;
Радуйся, язичників навернення;
Радуйся, первомученику київський;
Радуйся, безмежна Любове Божа;
Радуйся, богомудрий наставнику християн;
Радуйся, спасенна книго для невіруючих;
Радуйся, перемогою увінчаний;
Радуйся, настаново добра і милосердя;
Радуйся, святий Аскольде, непереможний воїне  Христовий.

Кондак 2
Будучи  в полоні язичництва, прямував ти, Аскольде, в Константинополь, шукаючи спасіння в Господі. І ставши на шлях пізнання Божої величі, прославляв Всемогутнього Бога піснею: Алилуя!

Ікос 2
Коли  твій розум був притемнений мрякою язичництва, - ти осліп, але пізнавши Милосердного Господа та сяйвом огорнену й наповнену материнською любов'ю  Пресвяту Богородицю, - просвітився  духовно. Край ризи Богоматері, опущений до Босхору, став не покаранням, а наверненням тебе та народу твого до Світла Правди, яке є Господь. Коли зір повернувся до тебе, ти склав обітницю Господові, що прозрівши охрестиш народ свій та приведеш його до Ісуса. І Божа благодать зійшла на увесь люд київський та до сьогодні зігріває нас, що співаємо подячно до тебе:
Радуйся, проповіднику Божого Слова;
Радуйся, славний мученику за віру Христову;
Радуйся, величне пізнання Господньої Слави;
Радуйся, щирих сердець потіхо;
Радуйся, гідний насліднику Христової правди;
Радуйся, керманичу народу київського;
Радуйся, наставнику життя християнського;
Радуйся, поборнику віри неправдивої;
Радуйся, погубо язичництва;
Радуйся, обново духовна;
Радуйся, жезле істинної віри;    
Радуйся, дзвоне праведності;
Радуйся, святий Аскольде, непереможний воїне  Христовий.

Кондак 3
У віру Христову одягнувся ти, Аскольде, бажаючи охреститися. Осяяний істиною  і ласкою Божою, в покорі серця  не перестаєш і сьогодні на розум  наводити тих, хто засліплений диявольським павутинням, навчаючи своїм мужнім прикладом пізнавати славу і велич Всемогутнього Бога та співати Йому: Алилуя!

Ікос 3
Премудрість Божу прийняв ти з уст одного з  братів Солунських Кирила, брата Мефодія. Навчаючи тебе, святий, правд віри та заповідей Божих - привели до пізнання Христової науки та хрещення. А ми, подивляючи велику переміну твого життя, співаємо тобі:
Радуйся, вогнесяючий промене Божої благодаті;
Радуйся, ясна зіронько Христової віри;
Радуйся, прозріння затьмареного розуму;
Радуйся, наш заступнику перед Богом;
Радуйся, молільнику за спасіння люду українського;
Радуйся, квітуча лозо спасіння;
Радуйся, сурмо вічного життя;
Радуйся, Богом натхненний провідниче;
Радуйся, невпинний молільнику за душі наші;
Радуйся, сіячу духу християнського;
Радуйся, відданий слуго справедливості;
Радуйся, невичерпна амфоро віри;
Радуйся, святий Аскольде, непереможний воїне  Христовий.

Кондак 4
Наповнивши  своє серце твердою вірою у  Всемогутнього Бога ти був готовий  вести свій народ стежкою Правди, Добра і Любові. І на знак відданості Господеві пролунала у Царгороді молитва твоя. І ми славимо Життєдайне Світло Божої Премудрості, що допомагає нам пізнати Свою любов і милосердя піснею: Алилуя!

Ікос 4
Молитва, мов наймилозвучніша пісня лунала до Бога з уст твоїх, святий Аскольде. Бо виходила вона з чистого серця за спасіння твого народу. Багатств, розкошів та власного вдоволення не просив ти у Всевишнього, а радше навернення людей на шлях істинний. А ми, споглядаючи на твоє щире благання до Бога, оспівуємо тебе піснями:
Радуйся, сильна молитво віри;
Радуйся, сурмо закликаюча до покаяння;
Радуйся, невсипущий вчителю Божого Слова;
Радуйся, світанку київського хрещення;
Радуйся, пробудження зі сну язичництва;
Радуйся, вершнику слави Господньої;
Радуйся, правдивої віри піднесення;
Радуйся, благовісте Києва;
Радуйся, опоро християнства;
Радуйся, заблуканих наставнице;
Радуйся, добрий провіднику до Царства Небесного;
Радуйся, сумнівів розвіяння;
Радуйся, святий Аскольде, непереможний воїне  Христовий.

Кондак 5
Благодатне Боже чудо твого духовного прозріння засліпило очі бурхливому морю язичників, коли опіка Архистратига Михаїла огорнула народ київський за твоїми молитвами і посланництвом святого Фотія. Тоді ти відчув надію, що зможеш привернути людей до Бога та повалити владу язичництва. І нас, святий Аскольде, просвіти, щоб ми не ходили блудними стежками, а прямували до вічного небесного Царства, дякували тобі та величали Бога піснею: Алилуя!

Ікос 5
Благовісництво  твоє та Апостольська ревність твого провідництва несли мудрість та правду Христову в серця людей, що наверталися на істинний шлях. І нас, блаженний Аскольде, просвіти наукою Божою, бо часто падаємо у море спокус та відчаю. Надай нам сили боротися з гріхом, щоб ми, побачивши свої провини каялися з них та дякували тобі піснями:
Радуйся, воїне справедливості;
Радуйся, сумнівів розвіяння;
Радуйся, у спокусах застереження;
Радуйся, дбайливий хресний батьку;
Радуйся, провіднику до Божого Царства;
Радуйся, міцний захисте віри святої;
Радуйся, ревний поклику до праведного життя;
Радуйся, світлий розуме спасіння;
Радуйся, благодаттю Божою наповнений;
Радуйся, істинний вчителю віри;
Радуйся, поборнику темряви;
Радуйся, вкритий опікою Богородиці;
Радуйся, святий Аскольде, непереможний воїне  Христовий.

Кондак 6
Сповнений Духом Божим ти прийшов до рідного  краю, щоб визволити народ свій від неволі язичництва і привести його до Живого Бога та святим Словом просвітити заблукані душі, які побачивши  істинне світло хвалили Бога на висотах. І ми безупинно прославляємо твій подвиг та Всемогутність Господа піснею: Алилуя!

Ікос 6
Благав  ти Господа прощення провин для свого  люду київського, щоб він гідно  прийняв хрещення та прийшов до Правдивого Бога. Дбайливим та добрим батьком  ти став для нього, освітлюючи шлях Божою Любов'ю та Милосердям. І ми просимо тебе, святий Аскольде, моли Всемогутнього, щоб він простив і нам провини наші та пригорнув до Свого люблячого і милосердного Серця, щоб ми згадували твою щиру молитву та співали тобі:
Радуйся, ясний промене серед пекельної темряви;
Радуйся, наснаго духовності;
Радуйся, сило непереможна;
Радуйся, похвало Всемогутнього;
Радуйся, бажанням науки Христової сповнений;
Радуйся, благодаттю Божою огорнений;
Радуйся, Любов'ю Господа врятований;
Радуйся, удостоєний слуго Царства Христового;
Радуйся, Євангелієм Правди просвічений;
Радуйся, духовна лозо справедливості;
Радуйся, проповіднику спасіння;
Радуйся, осяйний ліхтарику серед грішного світу;
Радуйся, святий Аскольде, непереможний воїне  Христовий.

Кондак 7
Відчувши велику Божу опіку, твої довірені усвідомили правдивість слів твоїх, святий Аскольде, та пізнавши істинного Бога, скинули стару одежу язичництва і почали нову сторінку свого життя з Єдиним, Вічним, Живим Богом. А ми, споглядаючи на плоди твоєї праці, подивляємо твою відданість Всемогутньому і співаємо Йому: Алилуя!

Ікос 7
Через хрещення ти зломив гріх та освятив  усіх в Ім'я Отця і Сина, і Святого  Духа. Благодаттю Божою оповилися  землі київські, які тисячоліття  чекали цієї чудотворної миті. І  сьогодні ми приклоняємося до тебе та дякуємо за мужність, терпеливість, вірність і любов до Бога та подячно співаємо тобі:
Радуйся, дороговказе до вічності;
Радуйся, чистого життя натхнення;
Радуйся, золотоверхий куполе храму Господнього;
Радуйся, душ грішних навернення;
Радуйся, з плону язичництва ізбавителю;
Радуйся, прикладе християнства;
Радуйся, бо показуєш нам милість Божу;
Радуйся, бо до пізнання правди нас приводиш;
Радуйся, борцю за істинну віру;
Радуйся, просвічення заблуканих;
Радуйся, засновнику храму Божого;
Радуйся, бо вирятовуєш нас від пастки диявола;
Радуйся, святий Аскольде, непереможний воїне  Христовий.

Кондак 8
Запрошував  ти до купелі хрещення вельмож, царедворців  та простих людей і бажав, щоб  у кожному серці горів Дух Божий, щоб всі отримали відпущення гріхів і життя вічне. І нас, князю київський, огорни духовно сильною вірою, бажанням безперестанно перебувати у мирі з Богом і співати Йому: Алилуя!

Ікос 8
Все ангельське військо споглядало, як безліч душ поверталися до їхнього Творця - Вічного Бога, ликуючи і прославляючи разом з нами тебе піснями:
Радуйся, міцна опоро духовності;
Радуйся, захисте християнства;
Радуйся, храме блаженства;
Радуйся, миру Божого подателю;
Радуйся, турботливий батьку заблуканих;
Радуйся, світанкової роси перлинко;
Радуйся, немічних покровителю;
Радуйся, дзвіночку Божої Любові;
Радуйся, помоче в духовних хворобах;
Радуйся, могутня молитво нашого спасіння;
Радуйся, благодаттю сповнений;
Радуйся, гріха осоромлення;
Радуйся, святий Аскольде, непереможний воїне Христовий.

Кондак 9
Лютували  ненависники - жреці язичницькі, ненавидячи тебе, що ти охрестив люд  свій. А благодать Божа перебувала в кожному, хто кликав Ім'я Боже та відвернувся від грішного життя. Твоя праця принесла щирі плоди які сьогодні пам'ятають християни та завдячують тобі молитвами, співаючи подячно Богові: Алилуя!

Ікос 9
Твоє  прагнення навчити глибин віри Христової  та побожно поширювати її, прямуючи до вічності, стало дійсністю та надихає нас тепер безупинно  проповідувати Слово Боже, навертаючи на шлях світла і любові Господньої всіх, хто не впевнився у вірі і блукає в темряві. Отож допоможи нам засвітити свічечку правди, наслідуючи тебе, і співати:
Радуйся, правдива дорога до Царства Божого;
Радуйся, непохитний стовпе віри непомильної;
Радуйся, проповіднику Закону Божого;
Радуйся, кринице невичерпної благодаті;
Радуйся, стежино праведності;
Радуйся, колосочку землі української;
Радуйся, прекрасна квіточко серед світу  грішного;
Радуйся, омріяна Любове Божа;
Радуйся, перемого над ворогом пекельним;
Радуйся, кораблю у морі житейськім;
Радуйся, дорогоцінний скарбе нашого життя;
Радуйся, турботлива бджілко Господнього  саду;
Радуйся, святий Аскольде, непереможний воїне  Христовий.

Кондак 10
Будучи  рівноапостольним просвітителем землі київської, ти став великомученим князем, бо злий дух очікував можливості, щоб припинити великі подвиги твої, через які отримували спасіння тисячі людських душ, що співають Господеві разом з нами похвальну пісню: Алилуя!

Ікос 10
Злоба язичницька спровадила від престолу новгородського підступного воєводу  Олега з чисельним військом, бажаючи  смерті твоєї. А ми подивляючи твою духовну велич та мужність у важкій боротьбі зі злом злучаємося з тобою  щирими молитвами, оспівуючи тебе:
Радуйся, храме спасіння;
Радуйся, книго премудрості;
Радуйся, поклику вічності;
Радуйся, висот небесних радосте;
Радуйся, погубо для язичників;
Радуйся, стріло, що серця пронизуєш любов'ю;
Радуйся, храме Святим Духом прекрашений;
Радуйся, безмірне чудо Божого промислу;
Радуйся, подателю духовної обнови;
Радуйся, мученику вічної слави;
Радуйся, молитвенниче за хворих і немічних;
Радуйся, істинний проповіднику віри;
Радуйся, святий Аскольде, непереможний воїне  Христовий.

Кондак 11
Наповнений  християнською любов'ю та духовним теплом до ворогів своїх ти прийняв запрошення свого вбивці Олега, який через пекельну зависть підступно і жорстоко умертвив твоє святе тіло. Але твоя щира побожність та подвижницька віра продовжує витати між вірними, оберігаючи рідну землю від духовного ворога. І ми, зігріті духовними ласками, своїми добрими вчинками, братньою любов'ю та непомильною вірою повсякчас боремося з ворогом душ наших, щоб під твоїм могутнім проводом завжди співали Господеві: Алилуя!

Ікос 11
Прийнявши християнство з ім'ям Миколая ти, святий рівноапостольний Аскольде Блаженний, знищив ідолів та пробив до життя з Богом народ свій, що перебував у темряві, запаливши в їхніх душах вогник Божої Любові, віддавши своє життя за віру Христову. І сьогодні на твоїй могилі поставлена церква святого Миколая і дух твій витає в молитвах вірних, що величають тебе піснями:
Радуйся, квітуча лозо Божого винограднику;
Радуйся, скарбе нашого спасіння;
Радуйся, Божою любов'ю оповитий;
Радуйся, світанку безгрішного життя;
Радуйся, самоцвіте милосердя;
Радуйся, зірнице, що до ясел Ісуса провадиш нас;
Радуйся, турботливий лікарю душ наших;
Радуйся, Словом Божим просвічений;
Радуйся, всеславний мученику;
Радуйся, насолодо вірних сердець;
Радуйся, прославо землі української;
Радуйся, незамінний вчителю віри;
Радуйся, святий Аскольде, непереможний воїне  Христовий.

Кондак 12
Ніколи  не забудемо твоїх гідних подвигів, святий первомучений князю Києва, через  які наше життя наповнилося вірою в Бога, бо землі українські через оману язичництва не знали. Бережи, опікуйся і молися за край наш - рідну Україну, щоб завдячуючи твоїм могутнім молитвам ми славили Небесного Отця і подячно співали: Алилуя!

Ікос 12
Перебуваючи духовно між нами, Боговибраний Аскольде, ти досі опікуєшся українським народом та омиваєш святими молитвами від гріховних упадків, провадиш Христовою дорогою до вічного щастя, щоб з надією, чистою любов'ю ми вірили в Слово Боже та Його Правду, співаючи:
Радуйся, неспалима свічечко безнастанної молитви;
Радуйся, соборе мудрості;
Радуйся, дзвоне любові;
Радуйся, словесна радосте;
Радуйся, духовна насолодо;
Радуйся, соловейку вічноспівучий;
Радуйся, голубе миру і смиренності;
Радуйся, втихомирення моря житейського;
Радуйся, ласками наповнений;
Радуйся, дарами віри збагачений;
Радуйся, у добрих намірах підтримко;
Радуйся, опікуне християнства;
Радуйся, святий Аскольде, непереможний воїне Христовий.

Кондак 13
О, святий Аскольде, прийми від нас  у подяку ці молитви, які тобі сьогодні приносимо. Бо твої величні подвиги заслуговують більшої похвали. Тому молимо тебе, первомучений князю Києва, оберігай від усіх бід та споглянь милостиво на нас, що величаємо тебе піснями, щоб і сьогодні ми отримали через твої молитви від Бога щедрі дари любові і милосердя до ближнього та сильну віру Христову і в покорі подячно заспівали Істинному Господеві: Алилуя! 
 
* * *

Молитва
О, святий, рівноапостольний і Боговибраний Аскольде, ти, що посадив плодовите, вічне дерево християнства на українських  землях, що боровся і віддав своє життя за кожну душу, яку прагнув привернути до Бога, щоб зеленими листочками одягнути її в правдиву Христову віру, заслужив належної шани і прослави. Ти чисте джерело, з якого черпаємо тепер дари Божої Любові, що протікає через кожне християнське серце. Відкинувши ідольську науку, ти став світлом правдивого Бога, який просвітив рідний наш край істинною вірою, охрестивши його. Через тебе ми визволилися від диявольського рабства та наповнилися вічним життям з Богом. І до сьогодні ще не всі пізнали Слово Господнє і блукають стежками невірства, завдаючи болю Божій Справедливості. Молися і нині за нас немічних та невірних, угодниче Божий, щоб Всемилостивий Господь просвітив духовні очі, щоб побачили Його велику любов та милосердя до нас, грішних. Щоб як князі київські, настрашені чудом Влехернської ікони Богородиці, шати якої опустили в море, від чого знялася буря і знищила безбожні вчинки - кораблі і після чого охрестилися, так і ми знищили ідольські звички та з шаною поклонилися Живому Богові, сльозами щирого покаяння обмивши свої душі.
О, преблаженний Аскольде, просвітителю наш, заступися за нас перед Богом, щоб помилував слуг своїх та оберіг від усіх нещасть землю нашу українську і допоміг Святій Церкві вистояти. Нехай усі випробування, через  які ми отримуємо вічну нагороду, додадуть сил у боротьбі проти зла. Допоможи і захисти від немочей тілесних, що не дають душі піднятися до неба. Мир і спокій нехай запанують у наших серцях, а уста проповідують правду та визнають Боже Ім'я перед людьми.
О, великий первомучениче Аскольде, через твій подвиг і безупинну молитву довіряємо наше життя Вічному Богові. За молитвами нашої найдорожчої Матінки Богородиці, святих та охороною ангелів провадь через Хресне Знамено до вічного життя, прославляючи Бога на віки віків. 
Амінь