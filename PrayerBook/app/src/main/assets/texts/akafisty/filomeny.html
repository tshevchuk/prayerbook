Кондак 1
Віддану за Христа страждальницю та помічницю у житті всім християнам у молитвах сьогодні оспівуємо. А ти, свята Філомено, поспіши до нас, бо у скорботі падає дух побожності та відданості Господеві, щоб з подякою приносити тобі таке привітання:
Радуйся, свята Філомено, чудотворнице добра і милосердя.

Ікос 1
Завжди допомагаєш у труднощах, обдаровуєш духовними ласками, співчуваєш у бідах. Ти наше світло надії, свята Філомено, бо до тебе ми пригортаємось, мов пташенята, що відчули тепло благодаті. Не відкинь нас, що зі сльозами просимо та молимось до тебе:
Радуйся, чудотворнице Христової Церкви;
Радуйся, повна доброти і благодаті; 
Радуйся, бо обдаровуєш нас духовними ласками;
Радуйся, бо рятуєш нас у небезпеках;
Радуйся, бо утіху родинам посилаєш ти;
Радуйся, бо навертаєш ти найзапекліших грішників;
Радуйся, бо вислуховуєш молитви всіх потребуючих;
Радуйся, сильна поборнице лукавства;
Радуйся, помічнице у життєвих труднощах;
Радуйся, бо через твою щиру молитву отримуємо великі ласки від Бога;
Радуйся, бо оздоровляєш невиліковно хворих;
Радуйся, співчутлива у бідах і напастях;
Радуйся, свята Філомено, чудотворнице добра і милосердя.

Кондак 2
Бувши довгоочікуваною дитиною, ти своїм стражданням навернула батьків, які були поганами. Побачивши тебе даною від Господа, увірували у Всемогутнього. А ми споглядаємо твої чудеса, славимо Небесного Творця, що подарував неоціненний дар та співаємо Йому: Алилуя!

Ікос 2
Давши тобі ім’я Філомена, що означає «дитина світла», батьки виховували тебе у повноті віри і любові, на славу Богові та з радістю прославляли Його. І ми з бажанням всього серця бути також любимими Ісусу, оспівуємо тебе піснями:
Радуйся, улюбленице Господа;
Радуйся, бо огортаєш чудодійною любов’ю всіх, хто припадає до тебе;
Радуйся, молитво благання;
Радуйся, бо ущасливила ти нас своїм приходом;
Радуйся, всіх християн заступнице;
Радуйся, щира молитво, що навертає поган;
Радуйся, світлом любові Божої огорнена;
Радуйся, наша опоро і захисте;
Радуйся, наставнице побожності і послуху;
Радуйся, благий ангеле;
Радуйся, ласкою Божою оповита;
Радуйся, чистотою і добротою прикрашена;
Радуйся, свята Філомено, чудотворнице добра і милосердя.

Кондак 3
Ще змалку ти присвятила своє життя Богові, щоб у дівичій чистоті служити лише Христові. А ми, наслідуючи твоє побожне життя, з радістю викликуємо Господеві: Алилуя!

Ікос 3
Повна бадьорості та духовної благодаті ти зростала в ласці й чеснотах, готуючи себе до великих спокус і терпінь. Твоя щира молитва до Бога перемогла страх і допомогла бути повністю відданою у руки Господа. І нас, свята Філомено, навчи виростати у дусі чистоти та любові й співати тобі:
Радуйся, досмертною чистотою Христові прикрашена;
Радуйся, невинністю і ласками збагачена;
Радуйся, бо неправдомовців духовно руйнуєш;
Радуйся, бо шукаєш ти Господа у простоті серця свого;
Радуйся, науко сили і терпіння;
Радуйся, непереможна квітко чистоти і благодаті;
Радуйся, бо запалюєш у серцях наших любов до Господа;
Радуйся, бо показала нам сяйво Божої Любові;
Радуйся, сміливістю огорнена;
Радуйся, ласками Всемогутнього збагачена;
Радуйся, ніжна лілейко;
Радуйся, квіточко Царства Божого;
Радуйся, свята Філомено, чудотворнице добра і милосердя.

Кондак 4
Маючи можливість одружитися із цісарем Діоклетіаном, його багатством, жити в розкошах і хмарах земної слави, ти, свята, відразу відмовилась, бо дала обітницю Господеві бути непорочною. А ми, подивляючи твою відданість Богові та байдужість до земних благ, оспівуємо Господа піснею: Алилуя!

Ікос 4
Розлючений цісар погрожував тобі гнівом, ув’язненням, побиттям та страшними муками. Проте, твоя вірність і цілковита відданість Христові перемогла погрози спокусника. Отож, навчи нас, свята Філомено, щоб ми не смакували земного багатства, а завжди пам’ятали про щирість та відданість Господеві і з любов’ю співали тобі:
Радуйся, чиста лілейко серед світу грішного;
Радуйся, помазанице Святого Духа;
Радуйся, непохитна у спокусах;
Радуйся, невинне ягнятко потерпіле за правду;
Радуйся, просвітителько заблуканих;
Радуйся, дзвоне Божої могутності;
Радуйся, бо провадиш нас до Царства вічного;
Радуйся, бо на тобі звершився Божий задум;
Радуйся, недосяжна скеле поневолювачів;
Радуйся, погордо для смерті;
Радуйся, скарбнице мудрості;
Радуйся, потребуюча всіх любове;
Радуйся, свята Філомено, чудотворнице добра і милосердя.

Кондак 5
Через закам’янілість серця Діоклетіана, закували тебе, свята Філомено, у важкі кайдани, немов злочинницю, якій немає прощення. Проте рання, чиста, незабруднена прогріхами душа продовжувала віддано служити Богові. А ми, споглядаючи на виснажене, але завжди у молитві твоє серденько, просимо Бога, щоб нам дав сили боротися із пастками лукавого та славити Його піснею: Алилуя!

Ікос 5
Сорокоденні муки на хлібі та воді терпіла ти з Христом, бо твої вуста безперестанно шептали молитву і лише думка про Бога додавала сил. Отож, свята Філомено, навчи і нас, щоб душі горіли незгасним вогнем терпливості та любові до Господа і з подякою співали:
Радуйся, непоборна у терпінні;
Радуйся, вогнику, що душі любов’ю до Христа запалюєш;
Радуйся, працелюбна бджілко у молитві;
Радуйся, мучеників славо;
Радуйся, овечко Христової пастви;
Радуйся, поборнице страху та спокуси;
Радуйся, купеле чистоти і вірності;
Радуйся, душевна радосте;
Радуйся, духовна насолодо;
Радуйся, вселенська заступнице;
Радуйся, захиснице Святої Любові;
Радуйся, співчутлива у біді та горю;
Радуйся, свята Філомено, чудотворнице добра і милосердя.

Кондак 6
Безнастанними молитвами ти випросила у Бога і Пресвятої Богородиці ласку особливої благодаті, яка провадила у житті та підтримувала у важку хвилину. Отож і ми, просім заступництва у Господа та Богородиці, щоб з радістю заспівати: Алилуя!

Ікос 6
Невпинні молитви благання та прослави Бога лунали з твоїх уст немов хвилі, що безнастанно несли Слово Боже. За те Пресвята Богородиця не залишила прекрашену чистотою діву, а з’явившись святій Філомені, Пресвята Богородиця пообіцяла свою материнську поміч і допомогу ангела Гавриїла та сказала, що вийде вона з мук переможеною. І ми приєднуємось до привітання Пресвятої Марії і з вдячністю заспіваймо:
Радуйся, достойна розмови з Богом;
Радуйся, любов’ю до Христа палаюча;
Радуйся, терпінням увінчана;
Радуйся, бо твої сльози, як кришталь чисті;
Радуйся, перемого над тлінним світом;
Радуйся, однострунна життєва скрипко;
Радуйся, суцвіття щирості і милосердя;
Радуйся, стаєнко маленького Ісуса;
Радуйся, терпінь поборнице;
Радуйся, незгасна надіє на вічне щастя;
Радуйся, за Христове Слово страдальнице;
Радуйся, діво, чистотою прикрашена;
Радуйся, свята Філомено, чудотворнице добра і милосердя.

Кондак 7
Перебуваючи у молитві, ти готувалася до наступних великих страждань, але серце твоє було сповнене сильною вірою у прихід і допомогу Господа і Пречистої Діви. Отож, свята Філомено, допоможи і нам належно приготуватися до приходу Христа та втриматися на дорозі до щасливої вічності з Богом і співати похвально Йому: Алилуя!

Ікос 7
Після сорокоденних мук голоду та неволі, лютий цісар наказав жорстоко бичувати невинне Христове ягнятко. І свята піддалася тортурам шаленого Діоклетіана. А ми подивляємо твою витривалість і похвально співаємо:
Радуйся, гордосте Церкви Христової;
Радуйся, відваго перед терпіннями;
Радуйся, вірний Божий соловейку;
Радуйся, світлице правди;
Радуйся, голубко дівицтва;
Радуйся, принижених славо;
Радуйся, гонених пристановище;
Радуйся, побожних радосте;
Радуйся, шукаючих знахідко;
Радуйся, мучеництва славо;
Радуйся, святістю прикрашена;
Радуйся, символе вірності;
Радуйся, свята Філомено, чудотворнице добра і милосердя.

Кондак 8
Страшенні бичування терпіла ти заради Христа, віддаючи в Його руки своє життя. Отож і нас навчи, свята, щоб ми завжди покладалися на Божу всемогутність і кликали до Нього: Алилуя!

Ікос 8
Кинувши тебе мучителі зранену, побиту, вимучену, назад до в’язниці, дивувалися твоїй чудотворній непохитності. А ти, побачила двох ангелів, які обливали твої рани небесним бальзамом і цілковито повернули тобі здоров?я і силу. І ми, споглядаючи на твою витривалість та любов до Небесного Творця, співаємо:
Радуйся, ласками Божими збагачена;
Радуйся, джерельце побожності;
Радуйся, арфо милосердя;
Радуйся, чудесна прославо Бога;
Радуйся, вибрана серед світу грішного;
Радуйся, порятунку в небезпеах;
Радуйся, сурмо Господньої похвали;
Радуйся, флейто благодаті;
Радуйся, кріпосте у терпінні;
Радуйся, небесними дарунками огорнена;
Радуйся, настаново до життя правдивого;
Радуйся, покровителько мужніх серцем;
Радуйся, свята Філомено, чудотворнице добра і милосердя.

Кондак 9
Після марної спроби відвернути тебе від Любові до Христа, оскаженілий Діоклетіан наказав прив’язати святій до шиї залізний якір та кинути у річку Тібр. Але навіть страшна смерть ні на мить не похитнула сильну віру святої. А ми, подивляючи твою мужність та вірність Богові, співаємо: Алилуя!

Ікос 9
З молитвою у серці, ти понурилась у воду, але Господь з Пречистою Дівою не полишили вірну овечку Христового стада. За Божим провидінням зійшли ангели, і розв’язавши святу Філомену, поклали на берег. А всі, що бачили це чудо, здивувалися. Допоможи нам, що і ми, перебуваючи у важких хвилинах життя, до кінця вірили у допомогу Всемогутнього і молилися про твою опіку піснею:
Радуйся, наставнице покірності і вірності;
Радуйся, світелко нашого натхнення;
Радуйся, славою Божою огорнена;
Радуйся, жертво життя заради любові;
Радуйся, сопілочко Господньої могутності;
Радуйся, за Христа страждальнице;
Радуйся, вінцем слави увінчана;
Радуйся, благодаттю Святого Духа наповненa;
Радуйся, самоцвіте віри Христової;
Радуйся, опоро, в якій правду шукаємо;
Радуйся, наповнена любов’ю до гнобителів;
Радуйся, духовний кришталю;
Радуйся, свята Філомено, чудотворнице добра і милосердя.

Кондак 10
Невдало закінчилися плани лютого нелюда. І він через свою злобу в серці не пізнав провидіння та чуда Божого і наказав волікти святу вулицями Риму, немов чарівницю або чаклунку, а пізніше вбити з луків. Через безмежну любов до Христа ти терпіла страшні муки та своїм життям даєш приклад нам як потрібно сильно посвятитися Богові та співати Йому всехвальну пісню: Алилуя!

Ікос 10
Чудо велике сталося, коли стріли, немов бумеранги, поверталися до своїх лучників і вбивали їх насмерть. А ми, подивляючи Божий задум, який здійснився на бобі для просвічення невірних сердець, просимо тебе, свята Філомено, захисти і провадь нас до чистого милого Богові життя, щоб взивати з подякою до тебе:
Радуйся, непоборна страждальнице;
Радуйся, наша охороно у спокусах;
Радуйся, світлий промінчику благодаті;
Радуйся, духовна обново нашого життя;
Радуйся, бо чистотою нас освячуєш;
Радуйся, вірністю Христові прикрашена;
Радуйся, пташечко Любові Божої;
Радуйся, святістю наповнена;
Радуйся, допомого у потребах;
Радуйся, стежечко для заблуканих;
Радуйся, розрадо у прикростях;
Радуйся, свічечко смирення;
Радуйся, свята Філомено, чудотворнице добра і милосердя.

Кондак 11
Після величних чудес, які Господь вчинив із святою, шалений Діоклетіан не пізнав Божої благодаті на чистій діві та наказав відтяти їй голову. А сильна духом Філомена не покорилася злому цісареві та увійшла до світлиці Божого Царства, Вічної Любові, співаючи Господеві: Алилуя!

Ікос 11
Покликавши святу до себе, Господь нагородив її вінцем небесної слави за її відданість та вірність Христу – Богу. А ти свята, багатостраждальнице, прийми від нас в дарунок оцю пісню:
Радуйся, перлинко духовності;
Радуйся, похвало дівичості;
Радуйся, віночку слави;
Радуйся, окрасо Дому Господнього;
Радуйся, опіко монашества;
Радуйся, співчутлива у горю;
Радуйся, знесилених сило;
Радуйся, вихователько у духовному житті;
Радуйся, потребуючих допомого;
Радуйся, засівальнице любові;
Радуйся, навернення поган;
Радуйся, зірничко, в якій радість шукаємо;
Радуйся, свята Філомено, чудотворнице добра і милосердя.

Кондак 12
Немає людини, якій би ти не допомогла, хто взиває твоєї допомоги. Всі прагнуть почерпнути небесних ласк, які Господь подає з твоїх рук. Поміччю у потребах, розрадою у журбах, зціленням недужих, потішаєш ти вірних ристовій Церкві. Отож і нас, многострадальна свята Філомено, не обмени дарами своїми та навчи вірно величати Бога, співаючи Йому: Алилуя!

Ікос 12
Перебуваючи на небі, молися за нас, свята Філомено, до Небесного Творця, щоб простив нам провини наші і дарував нам Духа терпеливості, надії, любові, непохитності у вірі та запровадив нас до свого Небесного Храму, щоб ми з подякою співали тобі:
Радуйся, ангеле, що своїм життям світ здивував;
Радуйся, духовний світильнику для грішних сердець;
Радуйся, бо гнів і образу ти з серця прощаєш;
Радуйся, бо милосердя на вірних виливаєш ти;
Радуйся, прославо світу безмежної Любові;
Радуйся, вервице беззупинної молитви;
Радуйся, відважна у терпінні;
Радуйся, добротою серця прикрашена;
Радуйся, хоронителько в небезпеках;
Радуйся, земними муками нездоланна;
Радуйся, вишиванко любові;
Радуйся, незгасний вогнику у наших серцях;
Радуйся, свята Філомено, чудотворнице добра і милосердя.

Кондак 13
О, свята Філомено, прийми сьогоднішню молитву нашу, яку з любов’ю щойно відправили. Нехай наші серця стануть кріпкі і непохитні у вірі Христовій, допоможи їм бути подібними до тебе: милосердними до своїх кривдників, переповненими любов’ю, покірними, щирими і сильними у боротьбі зі злом та неприв’язаними до земних по хотей і насолод, щоб ми славили Бога піснею: Алилуя!

* * *

Молитва
О, свята великомученице-діво Філомено, невпинна допомого для забрудненого гріхами світу, струмочку досконалості та вічного життя, до якого всім серцем прагнемо! Ти пожертвувала своїм земним життям, але зате дістала вічну нагороду у Царстві Небесному. Тому скріпи наші серця, щоб вони мали світлість помислів та свідомо і добровільно своїм життям вірно служили Богові, щоб не попалися у руки гріха і не збайдужіли до Божого Слова. Отож, поглянь на нас грішних і немічних та не відмов у благанні нашого серця, бережи наші душі, щоб ми своїми земними прагненнями не забруднили їх та могли стати чистими перед Богом, славлячи величне Ім’я Його Отця і Сина, і Святого Духа. 
Амінь