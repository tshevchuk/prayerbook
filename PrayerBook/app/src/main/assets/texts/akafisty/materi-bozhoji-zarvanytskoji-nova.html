Кондак 1
О Маріє, Мати Божа, джерело, повне ласк і любові, прийми нас, дітей, що з вірою паломни¬ками прибігаємо під чесний Твій покров і біля стіп Твого чудотворного образа благаємо: «Визволи нас з неволі гріха», що кличемо до Тебе:
"Радуйся, Царице Поділля, Зарваницька Матінко Божа".

Ікос 1
Маріє, Ти - окраса й слава небес, пресвітлий образ Божої вподоби, Мати і Опікунка страждаючих на землі. Тож ми, Твої діти, схиляємо голови перед Твоїм чудотворним образом і молимося Тобі: «Не опусти нас серед цієї долини сліз».
Ти ж у Своєму милосерді й любові найбагатша серед всіх святих, бо черпаєш їх з джерела Пресвятого Серця Ісуса. Тому кличемо до Тебе:
Радуйся, пресвітла красо раю,
радуйся, престоле подільського краю,
радуйся, чудотворне джерело ласк,
радуйся, золототканий образе,
радуйся, незбагненне чудо доброти,
радуйся, Мати всіх дітей світу,
радуйся, паломнице до всіх віддалених,
радуйся, радосте всіх підупалих,
радуйся, Царице Поділля, Зарваницька Матінко Божа.

Кондак 2
Маріє, минуло вже багато сотень літ, відколи Твій чудотворний образ в серцях нашого народу, наче сила жива, вливає йому вогонь святої віри. Ми сьогодні паломниками спішимо до Твоєї каплички, де колись Ангел із збаночка ласки Твої розливав, благаємо: «Поможи тим, що спішать до Тебе і співають Богові: Алилуя».

Ікос 2
Маріє, Ти уділяєш Своєї ласки всім тим, що з любов’ю горнуться до Тебе. Тут колись безвісний чернець, що врятувався від смерті від невірних, зійшов до Стрипи, щоб помити свої рани, втомлений заснув, і Ти явилась йому у сні, в сяйві слави. Він із сокрушенним серцем упав перед Тобою на коліна, Ти подала йому кінець омофора і забрала його на висоту, щоби Тебе величав:
Радуйся, спасення роду людського,
радуйся, життєдайне джерело ласк,
радуйся, підмого терплячих християн,
радуйся, вічний храме любові,
радуйся, сонце Божої благодаті,
радуйся, осолодо нашого життя,
радуйся, цілителько хворих,
радуйся, сокрушителько наших сердець,
радуйся, Царице Поділля, Зарваницька Матінко Божа.

Кондак 3
Маріє, Ти вибрала цю райську долину, щоби красувався тут Твій чудотворний образ, й збудила джерело витікаючих ласк, щоби лікувати тілом й душею хворих. Тут сама природа наче приклякнула перед цим святим місцем. Тут гори схилилися понад Стрипою в поклоні і враз із шумом вікових лип співають на Твою честь Богові: Алилуя.

Ікос 3
Маріє, серед диких лісів благочестивий чернець побачив сяйво біля джерела, що світило ясніше від сонця, Твій чудотворний образ, припав покірно на коліна і в щирій молитві підніс вище хмар славу Твого Поділля, щоби поклонявся Тобі цілий світ, кличучи:
Радуйся, чудотворна Божа сило,
радуйся росо благословенна,
радуйся, квітко серед лісів,
радуйся, непорочна Діво,
радуйся Царице і Мати милосердя,
радуйся, окрасо золотоверхого собору,
радуйся, пристановище для паломників,
радуй¬ся, потіхо всіх скорботних,
радуйся, Царице Поділля, Зарваницька Матінко Божа.

Кондак 4
Марія, як добра Мати, хотіла, щоб ми почитали страсті Її Сина. І виблагала в Ісуса, щоб дав нам чудотворний образ Розп’яття, з котрого спливають ласки на наш народ. Так колись селянин Степан, втомлений денною працею, їдучи по сіно волами, задрімав, а коли прокинувся, то побачив у світлі образ розп’ятого Спасителя, перед котрим воли уклякли, сам упав на коліна і враз із духовенством і громадою людей заспівав Богу: Алилуя.

Ікос 4
Маріє, вилікуй нас від недуги невірства, як колись вилікувала від тяжкої хвороби князя Василька, що заблукав у цих лісах. Припавши до образа Твого, зцілився, і в подяку побудував тут на Твою честь першу церковцю. Тож і ми, негідні, несемо Тобі Храм нашої віри і кличемо:
Радуйся, Мати неустанної помочі,
радуйся, опікунко нашого народу,
радуйся, потіхо терплячих християн,
радуйся, Маріє солодка любове,
ра¬дуйся, Діво Непорочного серця,
радуйся, вогню вічної любови,
радуйся, таємниця уздоровлень,
радуйся, храме нашого навернення ,
радуйся, Царице Поділля, Зарваницька Матінко Божа.

Кондак 5
Маріє, найсвятіша Діво і Мати, приходимо до Тебе, сповнені віри й надії, з любов’ю кличемо з глибини провалля гріхів: Прийми нас ради страстей і смерти Твого Сина за дітей, покрий нас омофором Свого милосердя, що кличемо Богу: Алилуя.

Ікос 5
Маріє, минали віки, і вдячний народ за такі численні ласки склав біля стіп Твого чудотворного образа дари наших сердець і коронував Тебе короною любови, найбільшими цінностями, і назвав тебе Царицею нашого краю, і в жертві несе Тобі своє життя. Тож ми - діти Твої, Царице, Мати наша, прийми від нас ці мольби, що в них прирікаємо служити Тобі й нічим не засмучувати Твого ясного обличчя, і взивати до тебе:
Радуйся, Царице неба і землі,
радуйся, Владичице нашого народу,
радуйся, святий покрове всього людства,
радуйся, вірне Материнське Серце,
радуйся, кормителько душ наших,
радуйся, причино нашої радости,
радуйся, мати заблуканих дітей,
радуйся, Мати нашого Спасителя,
радуйся, Царице Поділля, Зарваницька Матінко Божа.

Кондак 6
Маріє, неопалима купино вічно палаючої любови до нас, грішних, прийми наші молитви і осіни нас благодаттю Свого милосердного Серця. Рятуй нас від вічної погибелі, що простягаємо руки до неба і співаємо Богу: Алилуя.

Ікос 6
Маріє, тут ми, наче з джерела, черпаємо сили, від чудотворного образа страстей Твого Сина. Він кріпить у нас віру, нагадує Твої Материнські терпіння, ми, що гинемо в гріхах, просимо Твого заступництва перед Ісусом Христом і кличемо:
Радуйся, охороно всіх християн,
радуйся, чудотворна Божа сило,
радуйся, скарбе ласк Божих,
радуйся, ласкава, солодка Діво Маріє,
радуйся, корме, що живить паломників,
радуйся, лікарко від смерті вічної,
радуйся, заступнице перед Справедливим суддею,
радуйся, молільнице за грішників,
радуйся, Царице Поділля, Зарваницька Матінко Божа.

Кондак 7
Маріє, Ти відчуваєш биття наших сердець, наші немочі, болі й терпіння. Тож визволи нас від гріхів, що хрестом падають на наші будні, котрі хмарами закривають нам сонце спасіння. Спричинися, Маріє, щоби наш народ найбільше любив і величав Тебе, нашу покровительку і люблячу Матір, щоби з чистим серцем співав Богу: Алилуя.

Ікос 7
Маріє, небесна Зоре, пильнуй непорочність наших сердець, помислів і почуттів, як колись стерегла в єрусалимській святині свою чистоту і побожність. Виший на тлі наших сердець пресвяті солодкі рани Ісуса, як колись з любов’ю вишивала занавісу для храму, і покрий їх омофором своєї доброти, що з любов’ю в ім’я Твоє взивають:
Радуйся, Маріє, бо Твоє ім’я - це дорога до Ісуса,
Радуйся, Маріє, бо Твоє ім’я - це насолода в терпінні.
Радуйся, Маріє, бо Твоє ім’я - це безконечне милосердя для роду людського.
Радуйся, Маріє, бо Твоє ім’я - це ланцюг незчисленних материнських терпінь.
Радуйся, Маріє, бо Твоє ім’я - це скарб ласк і дарів Святого Духа.
Радуйся, Маріє, бо Твоє ім’я - це до¬рога до Ісуса.
Радуйся, Маріє, бо Твоє ім’я – це потіха у самотності.
Радуйся, Маріє, бо Твоє ім’я – це дорога до радості.
радуйся, Царице Поділля, Зарваницька Матінко Божа.

Кондак 8
Маріє, які щасливі ті, котрі в горі чи в радості шукають Твоєї помочі, бо ж ще святі Отці звали Тебе скарбницею ласк Божих.
Тож спішімо і ми до Неньки, і просім помочі нести наш тягар буденного життя і співати Богу: Алилуя.

Ікос 8
Маріє, Царице неба і землі, посереднице між Богом і людьми! Тож через Тебе спливають всі ласки і добродійства на нас, через Твоє заступництво обдаровує нас благословенням Боже провидіння. Заступися за нас перед Своїм Сином, що зіслав на нас силу Твоїх чудес і зберіг Своє насліддя, що величає Тебе:
Радуйся, початку чудес Ісуса,
радуйся, чудотворне джерело ласк,
радуйся, кринице милосердя,
радуйся, пресолодке серце Ісуса,
радуйся, життєдайна сило вірних,
радуйся, потіхо душ, терплячих у чистилищі,
радуйся, відкинутих цілителько,
радуйся, знеможених утішителько,
радуйся, Царице Поділля, Зарваницька Матінко Божа.

Кондак 9
Маріє, наша духовна Мати, допоможи Своїм дітям наслідувати Тебе, щоб наші думки і бажання були прикрашені Божою любов’ю, допоможи любити Ісуса, в Найсвятіших Тайнах укритого, до останнього подиху нашого життя та співати Йому: Алилуя.

Ікос 9
Маріє, Ти прийшла на світ, коли рід людський потопав у безодні гріхів серед страшної темряви пекельної ночі. Ти ж явилась ранньою зіркою, і світ привітав Тебе:
Радуйся, терпеливосте Йова,
радуйся, вірносте Авраама,
радуйся, гідносте Мойсея,
радуйся, покоро Соломона,
радуйся, славо Іллі,
радуйся, пророцтво Ісаї ,
радуйся, плач Єремії,
радуйся, радосте Симеона ,
радуйся, Царице Поділля, Зарваницька Матінко Божа.

Кондак 10
Маріє, Тобі молилися перші християни і вже упродовж віків шириться cлава Твоя, бо Ти поміч вірним i зсилаєш безліч ласк для народів. Тож просимо: змилосердися над нашим народом, якому дала Свій чудотворний образ та невичерпне джерело ласк. Ти від віків лікуєш страждаючих, тому благаємо Тебе: зглянься на тими, що співають Богу: Алилуя.

Ікос 10
Маріє, чудотворна Мати Божа, перед престолом Серця Твого просимо: прийми наші молитви і ласкою своєю з’єднай нас в нужді та недолі, щоби ми кликали до Тебе за поміччю, завжди співаючи:
Радуйся, чесна славо християн,
радуйся, одинока надіє знедолених,
радуйся, джерело безмірної любови,
радуйся, спокою неспокійного світу,
радуйся, сильна віро мучеників,
радуйся, сило душ, посвячених Тобі,
радуйся, монахів утвердження,
радуйся, священиків покликання,
радуйся, Царице Поділля, Зарваницька Матінко Божа.

Кондак 11
Маріє, Твоє добре Серце - єдиний порятунок для нас, грішних. Тож не покидай нас, що прибігаємо до Тебе під час диявольських спокус, бо це - смертоносна стріла, що ранить диявола, Твоє серце - це світло спасіння. Тож просвіти нас, дітей, що співають Богу: Алилуя.

Ікос 11
Маріє, не сім, а сотні страждань, прибили болем Твоє Непорочне Серце, і все Твоє земне життя - наче стрічка мук і терпінь. Ти ж в своєму Серці від роду носила гострий меч болю страстей свого Сина, щоби ми кликали:
Радуйся, бо стояла під хрестом три години,
радуйся, бо зносила біль душі і тіла Ісуса,
радуйся, терпляча Рахиле,
радуйся, бо терпеливістю своєю показала приклад мученикам,
радуйся, Мати Божої справедливості,
радуйся, бо поспішаєш у нашій нужді,
радуйся, бо рятуєш від спокус цього світу,
радуйся, бо Ти наша Мати і Покровителько,
радуйся, Царице Поділля, Зарваницька Матінко Божа.

Кондак 12
Маріє, сьогодні свої серця і руки возносимо до престолу Твого чудотворного образа серед моря квітів та полум’я палаючого світла, глянь, ласкава Мати, на нас, паломників, які спішать під Твій покров милосердя в цій долині чудес, що співають Богу: Алилуя.

Ікос 12
Маріє, під Твій покров прибігаємо з надією, що не відкинеш наших молитов і за багатством Свого милосердя обдаруєш нас потрібними ласками з чудотворного джерела, щоб завжди взивали до Тебе:
Радуйся, осолодо нашого життя,
радуйся, ангелів величання,
радуйся, запашна райська квітко,
радуйся, цілителько недужих,
радуйся, скора помоче вірних,
радуйся, свідчення чудес Божих,
радуйся, бо Сина даруєш ,
радуйся, бо до Бога наближуєш,
радуйся, Царице Поділля, Зарваницька Матінко Божа.

Кондак 13
О Царице Поділля і всієї України, відкрий нам, до Тебе взиваючих, джерело ласк своїх. Прийми нас, знедолених дітей, під свій святий покров. Визволи від спокус гріха тих, що кличуть до Тебе Богу: Алилуя!
(Далі повторюється ІКОС 1 і КОНДАК 1 ст.1)

* * *

Молитва до Пресвятої Богородиці

Прийми, о, всеблагопомічна, пречиста Госпоже, Владичице Богородителько, ці чесні дари, що Тобі єдиній належаться, від нас, недостойних рабів твоїх. Ти з усіх родів вибрана, Ти показалася вищою від усього небесного і земного творіння, тому що через Тебе Господь сил був з нами, і через Тебе ми Сина Божого пізнали, і сподобилися святого тіла його і пречистої крови його. Тому блаженна єси в родах родів, богоблаженная, бувши від херувимів світліша і серафимів чесніша.
І нині, всепіта, Пресвятая Богородице, не переставай молитися за нас, недостойних рабів твоїх, щоб ми ізбавилися від усяких хитрощів лукавого і від усякого підступу, і щоб збереглися ми непошкодженими від усякого диявольського отруйного нападу. Але молитвами Твоїми аж до кінця збережи нас неосудженими, щоб ми, спасені твоїм заступництвом і поміччю, возсилали славу, хвалу, подяку й поклін за все у Тройці єдиному Богові і Сотворителеві всього, нині і повсякчас, і на віки віків. Амінь.