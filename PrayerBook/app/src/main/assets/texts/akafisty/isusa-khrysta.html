Кондак 1
Непереможний Валадарю і Господи, ада переможцю, я, врятований від вічної смерти, похвалу виписую тобі, творіння і раб твій, але ти, що маєш милосердя несказанне, від усяких бід визволи мене, що взиває: Ісусе, Сину Божий, помилуй мене.

Ікос 1
Ангелів Творче і Господи сил небесних, оживи мій кволий розум і язик на прославу твого пресвятого імени, як колись ти ожив слух і язик глухому й недорікому, і той заговорив, ось так взиваючи: 
Ісусе пречудний, ти подив для ангелів; 
Ісусе всесильний, ти рятунок для прародичів; 
Ісусе пресолодкий, ти хвала для патріярхів; 
Ісусе преславний, ти потуга для володарів; 
Ісусе улюблений, ти пророцтв усіх здійснення; 
Ісусе предивний, ти для мучеників сила; 
Ісусе претихий, ти для монахів радість; 
Ісусе премилостивий, ти для священиків насолода; 
Ісусе премилосердний, ти для посників витривалість; 
Ісусе пречистий, ти для дівственних чистота; 
Ісусе предвічний, ти для грішників спасення. 
Ісусе, Сину Божий, помилуй мене!

Кондак 2
Побачиши в гірких сльозах вдовицю, ти змилосердився над нею, Господи, та її сина, що несли до гробу, воскресив; тож зглянься й наді мною, Чоловіколюбче, і душу мою, гріхами вбиту, воскреси, бо вона взиває: Алилуя!

Ікос 2
Тайну незбагненну збагнути бажаючи, Пилип сказав: "Господи, покажи нам Отця”. А ти йому на те: "Так довго пробув ти зі мною та й ще не пізнав, що Отець у мені, а я в Отці?” Тож, недослідимий, і я зі страхом взиавю до тебе: 
Ісусе, Боже предвічний; 
Ісусе, царю пресильний; 
Ісусе, Владико довготерпеливий; 
Ісусе, Спасе премилостивий; 
Ісусе, хоронителю мій предобрий; 
Ісусе, очисти мене з гріхів; 
Ісусе, прости мені злочини мої; 
Ісусе, даруй мені провини мої; 
Ісусе, надіє моя, не опусти мене; 
Ісусе, помоче моя, не відкинь мене; 
Ісусе, Творче мій, не забудь мене; 
Ісусе, пастирю мій, не дай заблукати мені. 
Ісусе, Сину Божий, помилуй мене!

Кондак 3
Силою всевишньою, Ісусе, ти обгорнув апостолів, що перебували в Єрусалимі; і мене, позбавленого добрих діл, обгорни теплотою твого Святого Духа та дозволь співати тобі з любов’ю: Алилуя!

Ікос 3
Маючи великі скарби милосердя, ти кликав до себе, Ісусе, митарів, і грішників, і поган; не погорди ж мною, що так дуже до них подібний, та, як миро дорогоцінне, прийми оцю пісню: 
Ісусе, сило непереможна; 
Ісусе, милосте безмежна; 
Ісусе, красото пресвітла; 
Ісусе, любове невимовна; 
Ісусе, Сину Бога живого; 
Ісусе, помилуй мене, грішного; 
Ісусе, вислухай мене, в пороках зачатого; 
Ісусе, очисти мене, у гріхах народженого; 
Ісусе, навчи мене нікчемного; 
Ісусе, просвіти мене темного; 
Ісусе, очисти мене оскверненого; 
Ісусе, випровадь з манівців мене заблуканого. 
Ісусе, Сину Божий, помилуй мене!

Кондак 4
Бурею глибоких сумнівів охоплений, став Петро потопати, але, побачивши тебе, Ісусе, як у людській подобі ти йдеш по воді, пізнав у тобі правдивого Бога і, врятований твоєю рукою, промовив: Алилуя!

Ікос 4
Почув сліпий, що ти, Господи, ідеш попри нього дорогою, і став благати тебе: 
Ісусе, Сину Давидів, помилуй мене! І ти прикликав його до себе і відкрив йому очі; просвіти ж милістю своєю духовні очі серця мого і цілого мене просвіти, бо взиваю до тебе й мовлю: 
Ісусе, висот небесних Творче; 
Ісусе, людей відкупителю; 
Ісусе, пекельних сил переможцю; 
Ісусе, всякого сотворіння прикрасителю; 
Ісусе, душі моєї утішителю; 
Ісусе, ума мого просвітителю; 
Ісусе, серця мого радосте; 
Ісусе, тіла мого здоров’я; 
Ісусе, Спасе мій, спаси мене; 
Ісусе, світло моє, просвіти мене; 
Ісусе, від усяких мук звільни мене; 
Ісусе, спаси мене негідного. 
Ісусе, Сину Божий, помилуй мене!

Кондак 5
Богоплинною твоєю кров’ю ти нас відкупив колись, Ісусе, від законного прокляття, тож вирятуй із тенет, що в них заплутує диявол пристрастями тілесними, приманами облудними і оспалістю погубною, нас, що співаємо тобі: Алилуя!

Ікос 5
Коли діти єврейські побачили в людській постаті того, хто рукою своєю сотворив чоловіка, і пізнали в ньому Господа, галузками зеленими хвалу йому віддати поспішили, співаючи: Осанна! А ми пісню тобі приносимо, взиваючи: 
Ісусе, Боже правдивий; 
Ісусе, Сину Давидів; 
Ісусе, царю преславний; 
Ісусе, ангче непорочний; 
Ісусе, пастирю предивний; 
Ісусе, хоронителю в дитинстві моїм; 
Ісусе, опікуне в юності моїй; 
Ісусе, похвало в старості моїй; 
Ісусе, надіє в смерті моїй; 
Ісусе, життя по смерті моїй; 
Ісусе, розрадо моя на суді твоїм; 
Ісусе, ти прагнення моє, не застидай мене тоді. 
Ісусе, Сину Божий, помилуй мене!

Кондак 6
Здійснюючи пророцтва і слова богонатхненних вістунів, ти з’явився на землі, Ісусе, і, хоч невмістимий, ти примістився і жив між людьми, і всі терпіння наші на себе взяв. Тож ми, уздоровлені ранами твоїми, навчилися співати: Алилуя!

Ікос 6
Освітло всесвіт світло твоєї правди і розвіяло диявольську облуду, бо божища поганські, Спасе наш, не встоялися перед силою твоєю, і попадали; а ми, доступивши спасення, взиваємо до тебе: 
Ісусе, ти правда, що облуду проганяє; 
Ісусе, ти світло, що від усякого світла ясніше; 
Ісусе, ти цар, що силу всіх перемагаєш; 
Ісусе, Боже всемилостивий; 
Ісусе, ти хліб живий, насити мене голодного; 
Ісусе, ти джерело розуму, напій мене спрагненого; 
Ісусе, ти вбрання весільне, вбери мене тлінного; 
Ісусе, покрове радости, покрий мене негідного; 
Ісусе, подателю просящим, дай і мені сльози за мої гріхи; 
Ісусе, ти здобуток для всіх, що тебе шукають, здобудь і мою душу; 
Ісусе, ти відчиняєш тим, що стукають, відчини й моє серце окаянне; 
Ісусе, відкупителю грішників, очисти мене з гріхів моїх. 
Ісусе, Сину Божий, помилуй мене!

Кондак 7
Маючи відкрити тайну, споконвіку приховану, ти дав себе вести, Ісусе, як та овечка на зараз і як ягня, що під руками стрижія мовкне; але як Бог ти з мертвих воскрес, і в славі на небо вознісся, і підніс із собою всіх нас, що співаємо: Алилуя!

Ікос 7
Дивний твір показав Творець, коли прийшов між нас, божественно втілений від Діви; з гробу воскрес без нарушення печаті і до апостолів через замкнені двері з тілом увійшов; тож, подивляючи це, співаємо: 
Ісусе, Слово невимовне; 
Ісусе, Слово неспоглядне; 
Ісусе, сило недосяжна; 
Ісусе, мудросте незглибима; 
Ісусе, божество незбагненне; 
Ісусе, державо безмірна; 
Ісусе, царство непереможне; 
Ісусе, володарство безконечне; 
Ісусе, потуго найвища; 
Ісусе, власте віковічна; 
Ісусе, Творче мій, уласкав мене; 
Ісусе, Спасе мій, спаси мене. 
Ісусе, Сину Божий, помилуй мене!

Кондак 8
Бачачи, як чудодивно Бог вочоловічився, віддалимся від марного світу і думками звернімся до божественного, бож на те Бог зійшов на землю, щоб і нас до неба піднести, і ми йому співаємо: Алилуя!

Ікос 8
Увесь був на землі, але й неба не покинув був безмірний Бог, коли за нас добровільно страждав і смертю своєю нашу смерть умертвив, а воскресенням своїм життя дарував усім, що співають: 
Ісусе, ти насолода серця; 
Ісусе, ти кріпость тіла; 
Ісусе, ти світлість духа; 
Ісусе, ти бистрота розуму; 
Ісусе, ти радість совісти; 
Ісусе, ти надія певна; 
Ісусе, ти пам’ять віковічна; 
Ісусе, ти похвала найвища; 
Ісусе, ти слава моя велична; 
Ісусе, ти прагнення моє, не відкинь мене; 
Ісусе, пастирю мій, віднайди мене заблуканого; 
Ісусе, Спасе мій, спаси мене. 
Ісусе, Сину Божий, помилуй мене!

Кондак 9
Усі ангельскі сили безнастанно прославляють у небі пресвяте ім’я твоє, Ісусе, співаючи: Свят, свят, свят. А ми, грішні на землі, тлінними устами співаємо: Алилуя!

Ікос 9
Бачимо, що промовці велемовні, наче риби, німі перед тобою, Ісусе, Спасе наш, бо не спроможні пояснити, як то ти воднороз і Бог, і чоловік правдивий. А ми, подивляючи це таїнство, з вірою взиваємо: 
Ісусе, Боже предвічний; 
Ісусе, царю над царями; 
Ісусе, володарю над володарями; 
Ісусе, судде живих і мертвих; 
Ісусе, надіє безнадійних; 
Ісусе, потіхо засмучених; 
Ісусе, славо вбогих; 
Ісусе, не осуди мене за вчинки мої; 
Ісусе, по милості твоїй очисти мене; 
Ісусе, віджени оспалість від мене; 
Ісусе, просвіти мої думки сердечні; 
Ісусе, дай мені пам’ятати про смерть. 
Ісусе, Сину Божий, помилуй мене!

Кондак 10
Світ спасти бажаючи, прийшов ти, Сходе від усіх сходів сонця, до темного заходу єства нашого та й упокорився аж до смерти: тому ім’я твоє прославилося понад усяке ім’я, та й від усіх колін небесних і земних ти чуєш: Алилуя!

Ікос 10
Предвічний царю, Утішителю, Христе правдивий, очисти нас від усякої скверни, як ти був очистив десять прокажених, і оздорови нас, як ти був оздоровив грошолюбну душу митаря Закхея, щоб ми покірно взивали до тебе: 
Ісусе, скарбе нетлінний; 
Ісусе, багатство незліченне; 
Ісусе, поживо живлюща; 
Ісусе, напитку невичерпний; 
Ісусе, убогих одіння; 
Ісусе, вдовиць обороно; 
Ісусе, сирітський захисте; 
Ісусе, працюючих помоче; 
Ісусе, подорожніх провідниче; 
Ісусе, мореплавців керманичу; 
Ісусе, затишку серед бурі; 
Ісусе, Боже, піднеси мене з упадку. 
Ісусе, Сину Божий, помилуй мене!

Кондак 11
Пісню благальну приношу тобі я негідний, і, як ханаанка, взиваю до тебе: Ісусе, помилуй мене! Це ж не дочка, а тіло моє пристрастями люто наліє і паліє жадобою: тож оздорови мене, що співає тобі: Алилуя!

Ікос 11
Світлодайного світильника для тих, що в темряві незнання перебувають, спершу Павло переслідував тебе, але, почувши твій голос богомудрий, умить просвітився душевно; просвіти ж так само темні очі душі моєї, бо взиваю до тебе: 
Ісусе, царю мій всесильний; 
Ісусе, Боже мій всемогутній; 
Ісусе, Господи мій пребезсмертний; 
Ісусе, Творче мій преславний; 
Ісусе, наставниче мій предобрий; 
Ісусе, пастирю мій прещедрий; 
Ісусе, Владико мій премилостивий; 
Ісусе, Спасе мій премилосердний; 
Ісусе, просвіти почування мої, притемнені пристрастями; 
Ісусе, оздорови тіло моє, гріхами оструплене; 
Ісусе, очисти розум мій від помислів марних; 
Ісусе, захорони сердце моє від пожадань нечистих. 
Ісусе, Сину Божий, помилуй мене!

Кондак 12
Обдаруй ласкою мене, Ісусе, усіх довгів простителю, і прийми мене каянника, як прийняв ти Петра, що відрікся був тебе, і прикліч мене оспалого, як колись ти прикликав Павла, що переслідував тебе, і вислухай мене, що співає тобі: Алилуя!

Ікос 12
Оспівуючи твоє вочоловічення, величаємо тебе всі і віримо разом з Томою, що ти є Господь і Бог, що з Отцем царюєш і що будеш судити живих і мертвих. Отоді дозволь мені стати по твоїй правиці, бо я взиваю до тебе: 
Ісусе, царю предвічний, помилуй мене; 
Ісусе, квіте запашний, пахощами твоїми наповни мене; 
Ісусе, теплото премила, огрій мене; 
Ісусе, святине відвічна, освяти мене; 
Ісусе, ризо світла, прикраси мене; 
Ісусе, перлино дрогоцінна, осіяй мене; 
Ісусе, самоцвіте коштовний, опромінь мене; 
Ісусе, сонце правди, освіти мене; 
Ісусе, світло пресвяте, осяй мене; 
Ісусе, від немочі тіла і духа вирятуй мене; 
Ісусе, з рук ворожих визволь мене; 
Ісусе, від огню невгасимого та інших мук вічних звільни мене. 
Ісусе, Сину Божий, помилуй мене!

Кондак 13
О, пресолодкий і всещедрий Ісусе, прийми нині оцю маленьку молитву нашу, так як ти прийняв дві вдовині лепти, та й охорони людей твоїх від ворогів видимих і невидимих, від наїзду чужинців, від недуг і голоду, від усякої журби і рани смертельної та звільни від прийдешньої муки всіх, що співають тобі: Алилуя!

* * *

Молитва до Господа нашого Ісуса Христа

Тобі, Господи, єдиному благому, незлопам’ятному, ісповідую гріхи мої. До тебе припадаю, недосойний, співаючи: Согрішив я, Господи, согрішив, і недостойний я споглянути на висоту небесну через множество неправд моїх. Але, Господи, даруй мені сльози умилення, єдиний благий і милостивий, щоб ними я умолив тебе і очистився перед кінцем від усякого гріха. Страшне бо і грізне місце маю пройти, коли розлучуся з тілом, і стріне мене множество мрячних і нелюдських демонів, і ніхто не поспішить на поміч і не збавить. Тому припадаю до твоєї благости – не передай мене кривдникам, щоб не похвалилися мною вороги мої, благий Господи, і щоб не сказали: Прийшов ти до рук наших і нам ти переданий. Ні, Господи, не забудь щедрот твоїх, і не воздай мені за беззаконнями моїми, і не відверни лиця твого від мене. Але радше ти, Господи, накажи мене милістю і щедротами, а ворог мій нехай не радіє мною, але погаси погрози його на мене і знищ усе його діяння, і покажи мені до тебе путь бездоганну, благий Господи. Бо хоч я і згрішив, не прибіг я до іншого лікаря і не простягнув руки моєї до чужого бога. Тож не відкинь моління мого, але вислухай мене твоєю благістю, і утверди моє серце страхом твоїм, і нехай буде благодать твоя на мені, Господи, як вогонь, що палить у мені нечисти помисли. Ти бо єси, Господи, світло більше всякого світла; радість більша всякої радости; успокоєння більше всякого успокоєння, життя істинне і спасення, що триває на віки віків. 
Амінь