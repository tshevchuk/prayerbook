Кондак 1
Запалений світильник Господом розгорівся славою для Господа, спалахнувши над темрявою від Світла, що дає життя, яке вічністю полонило серця тих, які відкривають вуха для Слова Істини. А ми взяті в полон вірністю твоєю, Йосафате, Господеві співаємо радісно: Радуйся, Йосафате святий Господній

Ікос 1
Покликання Господнє знайшло тебе перед ликом Христа, коли ти втаємничений силою з небес з умилінням і любов’ю дитячої душі тягнувся до пізнання величі Спасителя і сяйвом іскри золотої запалило серце любов’ю вибраного Господом, співаючи в ній:
Радуйся, дитино покликання.
Радуйся, втілення чесноти.
Радуйся, бо уста твої сповіщатимуть правду Христа.
Радуйся, серце, яке віри огонь виливатиме.
Радуйся, вибранче, починаючий шлях свій.
Радуйся, стежино, приймаюча Спасителя світло.
Радуйся, сумління чистоти.
Радуйся, тим, що падіння не знайде тебе.
Радуйся, бо сила Вишнього збереже тебе.
Радуйся, утіхо Господняя.
Радуйся, мандрівниче царства Христового.
Радуйся, зернятко ниви благодатної.
Радуйся, Йосафате святий Господній.

Кондак 2
Напоєний Духом, зістав ти любов’ю та вірністю напоєний. Виріс ти духом своїм понад земну красу буття і від ангела почув ти серцем своїм та душею своєю премилосердну опіку охоронця, бо на дорогу тернисту направив ти стопи свої. А ми, взяті в полон вірністю твоєю, Йосафате, Господеві співаємо радісно: Алилуя!

Ікос 2
Між купецькими караванами знайшов тебе Господь. Від тих, що звабою багатства кликали тебе, вирвав Дух Святий вибранця свого, вселивши в його душу пізнання вищого мірила, яке світ в любові творило, щоб душа почула твоя:
Радуйся, вухо послушнеє.
Радуйся, серце покірнеє.
Радуйся, око чистеє.
Радуйся, душо незгіршеная.
Радуйся, юносте зрілая.
Радуйся, мудросте сили Божої.
Радуйся, смутку у Господі.
Радуйся, міцносте немічна.
Радуйся, повний надією.
Радуйся, Духом напоєний.
Радуйся, в правду залюблений.
Радуйся, сили молодої похвало.
Радуйся, Йосафате, святий Господній.

Кондак 3
Святиня Приходящого красою згори одягає, даючи простір думці побожного. І світ натхнення у Господі сіяє розмаїттям райдуги, зворушивши святих надію. Святих, що на небі і на землі перебувають. А ми, взяті в полон вірністю твоєю, Йосафате, Господеві співаємо радісно: Алилуя!

Ікос 3
Нині народився ти, Йосафате, бо Господь вибрав і покликав для святості душу твою і тіло твоє зодягнув одежею послуху, щоб службу вчиняючи, співав для Вишнього хвалу, а, співаючи Творцеві, чув похвалу, належну вірним Його:
Радуйся, наділений неба прихильністю.
Радуйся, світильниче, Господом придбаний.
Радуйся, послуху витривалий.
Радуйся, збираючий з Богом.
Радуйся, сіте Господня.
Радуйся, пароме невтомний.
Радуйся, перевізнику шукаючих.
Радуйся, зовучий до Господа.
Радуйся, відкинутий світом.
Радуйся, ниво, приймаюча Боже насіння.
Радуйся, страхом у Господі наповнений.
Радуйся, порятунку єдності.
Радуйся, Йосафате, святий Господній.

Кондак 4
Широкою рікою виливаються води, немов з джерела потужного, бо Господнє благословення на нім. І страх пропадає перед ворогами. І сміливість радіє над насмішниками, бо Господь іскрою світла нагородив серце вибраного і відвагою, яка не має меж. А ми, взяті в полон вірністю твоєю, Йосафате, Господеві співаємо радісно: Алилуя!

Ікос 4
Запалало серце любов’ю до Господа, і правду в силі Духа Святого пізнавши, відкрилися уста твої, Йосафате, для оборони тих, яких, зробивши маломовними, відсунули на задвірки, щоб слово Істини незнане було в устах їх. Господи, Господи, – закликав він, сильний в надії, і з висоти укріплявся, чуючи:
Радуйся, бо Господь не покинув тебе.
Радуйся, будуючий для Вишнього.
Радуйся, в небо задивлений.
Радуйся, надії неполишаючий.
Радуйся, гостину Господню вихваляючий.
Радуйся, в істині радісній перебуваючий.
Радуйся, неправди противнику.
Радуйся, зброєносцю слова духовного.
Радуйся, щитом віри озброєний.
Радуйся, блаженний мудрості Господньої.
Радуйся, до ягнят приставлений.
Радуйся, сіятелю зерна вічності.
Радуйся, Йосафате, святий Господній.

Кондак 5
В славі ходить піднімаючий пригнічених, слово правди окрилює його, над море людське виносячи камінням коштовним, полиском зірки вирізняю¬чи. А ми взяті в полон вірністю твоєю, Йосафате, Господеві співаєм: Алилуя.

Ікос 5
Знав мужів мудрих ти, Йосафате, і, обминувши пізнання, синами людськими дане, зістав дух твій узятим під опіку Духом Святим, явивши мудрість духовну, яка на суд світу не виходить і тому Слово правди, душі сина вибраного, каже:
Радуйся, бажаний Царства Божого.
Радуйся, слуго Христа Бога, Царя вічного.
Радуйся, літаючий крилами правди.
Радуйся, опоро церкви вибраної.
Радуйся, Спасу славу співаючий.
Радуйся, переможцю перешкод зловісних.
Радуйся, незнаючий втоми духовної.
Радуйся, офіри дорогоцінної носителю.
Радуйся, радосте єдности.
Радуйся, засвідчений небом.
Радуйся, світильниче заблуканих.
Радуйся, Духа Святого посланнику.
Радуйся, Йосафате, святий Господній.

Кондак 6
Радіє небо і земля, коли Пречиста Мати Діва, у вибранім Господом сина бачить, який ділами праведними звістив землю, торжество невісти Христової бажаючи бачити у славі, і від зворушення серце благословенної Матері ликує, зсилаючи Богородичний Покров на тих, які прагнуть Світла. А ми взяті в полон вірністю Твоєю, Йосафате, Господеві співаємо радісно: Алилуя.

Ікос 6
Бо ти, Йосафате, знаючи милосердя Матері Христа, шукав захисту та опори в її любові, яка ніколи не барилася до тих, хто кликав, взиваючи Діву Пречисту провідницею в дорозі до Бога. Оспівав ти достойно сотворений для хвали Господньої дорогоцінний посуд, який вмістив Невмістимого, до якого приходять по хліб життя. Тому Вона, маючи місце Цариці праворуч Вічного, запевняє:
Радуйся, Йосафате, приносячий вірність престолу Божому.
Радуйся, праведнику, несучий терпіння.
Радуйся, джерелом Господнім напоєний.
Радуйся, закону з висоти послушний.
Радуйся,  воскреслий в дусі в Бога Христа.
Радуйся, терплячий погорду і злобу людських синів.
Радуйся, готовий терпіння перемогти, славу небу приносячи.
Радуйся, подвижнику віри, яка трони нечестивих зрушить.
Радуйся, ліхтарю, повний олії.
Радуйся, погляду материнського замилування.
Радуйся, каменю дорогоцінний, взятий серед людей.
Радуйся, повний очікуваної слави з небес.
Радуйся, Йосафате, святий Господній.

Кондак 7
Прославляючи Господа, хвалу не вимірює, знаючи: безмірна вона і недослідима, але Божий закон виконуючи, себе у ближньому бачить і любов’ю для себе бажаною огортає його. Радіє з того на троні Сидячий і радіє ближній, захисника Богом посланого поруч себе маючи. А ми взяті в полон Твоєю вірністю, Йосафате, Господеві співаємо радісно: Алилуя.

Ікос 7
На дорогу пастушу покликав тебе Господь, Йосафате, і поставив біля овець, кошару яких розхитували злі буревії: позбавляючи місця відпочинку, надіючись, що розгубляться вівці, вкинуті на призволяще серед киплячого виру людських пожадань. Але, бачачи Твій намір, Йосафате, звеселилися, і злинула від них пісня подячна:
Радуйся, праведнику, серед трясовини дорогу знаючий.
Радуйся, надіє серця нашого. 
Радуйся, незнаючий заздрості.
Радуйся, несучий терпеливо свій хрест.
Радуйся безодні гонителю.
Радуйся, прославляючий неміч людську.
Радуйся, непідкупний Божий слуго.
Радуйся, душі притягаючий.
Радуйся, красномовцю слова Божого.
Радуйся кринице добра Господнього.
Радуйся, болі людські приймаючий. 
Радуйся, квітучий для слави Отця.
Радуйся, Йосафате, святий Господній.

Кондак 8
Краса дому Господнього величається послухом вибраного, бо він обрамлення золоте храму, цеглина міцності будови, яка підіймається над землею і стає брамою до неба, і святі єднаються у Бозі Спасі моїм, і зростає слава Вишнього у святих Його, благославляючих ім’я Боже. А ми взяті в полон вірністю твоєю, Йосафате, Господеві співаємо радісно: Алилуя.

Ікос 8
Заболіла душа твоя Йосафате, над закладеним фундаметом любові породженої єдністю, заплакала над розтяганням стіни храмової, затужила, бо темний морок наставив сіті на людські душі і благав ти у Господа оливи  мудрості, щоб світильник засвітився серед тих, що у тіні ходили. Прихилив Господь вухо своє до прохання смиренного милостиво:
Радуйся, Йосафате, засмучений.
Радуйся, Йосафате, Бога шукаючий.
Радуйся, Йосафате, Богом почутий.
Радуйся, Йосафате, Богові приємний.
Радуйся, Йосафате, Богом вибраний.
Радуйся, Йосафате, Богові співаючий.
Радуйся, Йосафате, Бога славлячий.
Радуйся, Йосафате, надію на Бога покладаючий.
Радуйся, Йосафате, мандрівниче дороги спасаючої.
Радуйся, Йосафате, храме Господнього похвало.
Радуйся, Йосафате, жертовний.
Радуйся, Йосафате, поліно вогню Господнього.
Радуйся, Йосафате, святий Господній.

Кондак 9
Виписуючий закони покликав людину до спасіння, стався неділимим ті¬лом задля любові у єдності, щоб єдиним помислом думки згуртувати стадо для єдиного Пастуха, бо воно призначене для вічності, яка належить Творцю. І мучителі не підійняли меча, щоб ділити хітон Правдивого, а кинули жереб, зберігши одежу в цілості. Вірними, мудрості прохаючи у Господа, є ті, що в Тіло Христове одягаючись, не розривають Його. А ми взяті в полон вірністю твоєю, Йосафате, Господеві співаємо радісно: Алилуя.

Ікос 9
Визначився шлях твій, Йосафате, коли проникли слова Христа про терпіння у серце, і дух твій пізнав, і прийняв ти дар Божий, і любов твоя покликала тебе на безкровну битву, бо слово Господнє – надхнення твоє і світло, яке просвічує Вселенну – Господь Вседержитель її. І тоді заспівала душа твоя, радіючи радістю у Господі:
Радуйся, Йосафате, Господь не покинув тебе.
Радуйся, Йосафате, єдиного Бога маючий.
Радуйся, Йосафате, вірний небесному зціленню.
Радуйся, Йосафате, Святого прославляючий.
Радуйся, Йосафате, що темінь не поглинула Тебе. 
Радуйся, Йосафате, звідники не звабили тебе.
Радуйся, Йосафате, у витривалість ради Господа одягнений.
Радуйся, Йосафате, дочасні багатства відкинувший.
Радуйся, Йосафате, бо ти вибрав блаженність.
Радуйся, Йосафате, Богові вірність перед світом появляючий.
Радуйся, Йосафате, людським князям правду мовлячий.
Радуйся, Йосафате, Господа прославляючий і люблячий братів.
Радуйся, Йосафате, Святий Господній.

Кондак 10
Співом душі є молитва мандрівника, який, прагнучи прославити славу Того, Хто має прощення, помилування і кару, в’яже з неї нетлінну дорогу до Царства Божого. Відпочинок мандрівника – глибина, ширина та висота роздумування. Роздумування над словом Божої мудрості, бо в ній – пожива щирої молитви. А ми взяті в полон вірністю твоєю, Йосафате, Господеві співаємо радісно: Алилуя.

Ікос 10
Келія монаша стала домом твоїм, Йосафате. Світлом в ній – слово Христа, життям – пізнання Бога в роздумах, молитві і здержанні, унаслідуючи добрий приклад Святих Господніх, які, відкинувши марноту пожадань світу, світильниками слави Господньої засіяли на небесах і на землі. І святі, побачивши ревність твою в Господі, закликали до Господа:
Радуйся, бо Ти вибрав вірного.
Радуйся, десницею світло правдиве запалюючий.
Радуйся тим, що шукають Тебе.
Радуйся живучим Тобою.
Радуйся душам прагнучим Тебе.
Радуйся, джерело спрагнених.
Радуйся благословляючим Тебе.
Радуйся приймаючим спасіння Твоє.
Радуйся наслідуючим терпіння Твоє.
Радуйся серцям, направленим до неба.
Радуйся очам Тобою замилуваним.
Радуйся слухаючим Тебе.
Радуйся, Йосафате, святий Господній.

Кондак 11
Ріки води живої потечуть з того, кого вибрав Господь, і той, що вибрав Господа, спраги не матиме повік, бо до джерел життя водитиме Цар, який вічністю володіє, і сльоза пізнавшого правду, окропить ґрунти земні, і сходи дадуть вони доробку, який справедливість вкладе у жнивний сніп – на збереження. А ми взяті в полон вірністю Твоєю, Йосафате, Господеві співаємо радісно: Алилуя.

Ікос 11
Відкрилися уста твої, Йосафате, для захисту правди, закликали зболені недолею ближнього, затужили, погорджувані братами і світом. Піднеслася душа праведника, слово Господнє возвеличуючи, слово Господнє щитом віри визнаючи, слово Боже на сторожі упосліджених ставлячи. Заспівали, напоєні вірою. Закликали до Господа хвалу слузі Його виголошуючи:
Радуйся, святий, оберігаючий кошару Божу.
Радуйся, сотої овечки хоронителю.
Радуйся, слуго Господній.
Радуйся, Пречистої улюбленцю.
Радуйся, лицарю безстрашний.
Радуйся, до Бога ведучий.
Радуйся, стремено слави Господньої.
Радуйся, стріло справедливого.
Радуйся, росо благодатная.
Радуйся, запаху ласки Господньої.
Радуйся, взиваючий до небес.
Радуйся, міцносте єдності.
Радуйся, Йосафате, святий Господній.

Кондак 12
Муж тихої слави горить полум’ям перед престолом в храмі Господнім. Віддає хвалу, обновляючи його ззовні та в середині, укріпляє силою віри  і навернення розсіяних, визиваючи лють в тих, що чатують на життя його, на діло його. Та в основу діла праведника покладений камінь міцний, камінь сили Господньої, який стоятиме вічно, бо Йому Вселенна співає: Алилуя.

Ікос 12
Не зупинив нападників страх перед місцем святим, щоб здійснилося сказане Господом: "Вбиватимуть вас, думаючи, що ради мене чинять беззаконня оте”. І не опам’ятало вбивників приготування до Служби Господньої, бо очі їх заслала злоба, і сокира, приготована на тебе Йосафате, пекла руки і прагнула крові, і запалала багряно, щоб слава мученика Христового засіяла через віки, оспівувана словами:
Радуйся, бо нападників не оскаржив ти.
Радуйся, словом лагідним до кривдників звернений.
Радуйся, страхом не заляканий.
Радуйся, славний перемогою жертовною.
Радуйся, молитвою благословляючий смертний час.
Радуйся, оздоровляючий кончиною єдність.
Радуйся, ревнителю твердині церковної.
Радуйся, окрасо корони Господньої.
Радуйся, плоде Духа Божого.
Радуйся, по смерті воюючий.
Радуйся, по відході навертаючий до Христа.
Радуйся, зірко народу терплячого.
Радуйся, Йосафате святий Господній.

Кондак 13
Багряні шати одягають терпіння і дух вибраного Господь очікує, щоб, давши вінець слави, поселити в оселі, яка праведника очікує, бо її краси людське око не бачило і вуха не чули дзвону радості небесної, уготованої тим, що люблять Бога.
А ми взяті в полон вірністю твоєю, Йосафате, Господеві співаємо радісно: Алилуя.

* * *

Молитва до святого Йосафата

Господи Боже, в Трійці Святій Сущий, прийми молитви святого Йосафата за народ наш, за Церкву нашу, прагнучу єдності, і в надії на Твою милість звертаємось до праведника Твого:
Святий мученику Христовий, живий світильнику для заблуканих, святий Йосафате, своїми молитвами підійми дух Церкви нашої, щоб стали ми такими, якими хоче бачити нас Спаситель. Молися, щоб перемогти нам немічність нашу, обтяжену земними клопотами, щоб вистояли ми перед духами злоби і не впали перед тими, що напастують нас. 
Амінь