Кондак 1
Вибраній з усіх родів Божій Матері, Цариці неба і землі, яка подає духовний лік всьому світові, благодарні пісні приносимо за дарування Божественного скарбу, чудотворної Її ікони, «Примноження ума» іменованої, якою бережені світло радуємося і з любов’ю взиваємо:
Радуйся, Всемилостива Владичице, що премудрість і розуміння вірним людям Твоїм даруєш.

Ікос 1
Ангела-відпоручника було послано в місто Назарет до чистої Отроковиці Марії, щоби привітати Її, коли Бог Слово воплочувався в Її лоні. Почувши ж благовістя архангельське, Пречиста Діва у смиренні серця відповіла: Ось Я – Раба Господня, нехай станеться зі Мною за словом твоїм. А ми, грішні, благоговійно почитаємо Матір Христа Бога нашого і, ангелом навчені, так з умилінням кличемо Благодатній:
Радуйся, Благословенна між жінками,
Радуйся, бо Ти знайшла милість в очах Господніх,
Радуйся, бо сила Всевишнього осінила Тебе,
Радуйся, бо Дух Святий освятив Тебе,
Радуйся, вірна Рабо Господня,
Радуйся, Богом вибрана Отроковице,
Радуйся, бо Ти породила Спасителя світу,
Радуйся, Мати Світла, що всіх просвічуєш,
Радуйся, бо Ти розуміння премудрих перевищуєш,
Радуйся, бо Ти почування вірних прояснюєш,
Радуйся, неба і землі Царице,
Радуйся, бо Тебе величають Блаженною всі роди.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 2
Бачивши бажання новопросвічених людей, Всенепорочна, Ти благословила благовісника євангельських тайн, апостола Луку, написати образ пречистого Твого лику, споглянувши на який Ти владно промовила: З цим образом нехай перебуває Моя благодать і сила. Тому ми благоговійно поклоняємося перед святими іконами Твоїми, якими Ти прикрасила увесь світ християнський, і вдячно кличемо заради Тебе Богові: Алилуя.

Ікос 2
Розуміння небесне відкриваючи, Пречиста Діво, Ти благоволила, щоби всі вірні пізнали, що воля Божа є доброю, угодною, досконалою і вищою від усякого розуміння. Споглянь, отже, на нас, Всепіта Богородице, просвіти світлом істини, по-Материнському потіш нас і настав на правдиву дорогу, щоб ми у молитвах ось так кликали до Тебе:
Радуйся, бо Ти породила Христа – Божу Силу і Божу Премудрість,
Радуйся, бо Ти Бога з людиною поєднала,
Радуйся, бо Ти світлом розуміння душі наші просвічуєш,
Радуйся, вмістилище невимовної Божої слави,
Радуйся, бо Ти освятила почитання святих ікон,
Радуйся, духовних скарбів Подательнице,
Радуйся, бо Ти дарувала благодать чесни?м Твоїм іконам,
Радуйся, бо на ікони Твої споглядаючи, Тобі Самій поклоняємось,
Радуйся, бо Ти по всьому світові подаєш зцілення через святі ікони Твої,
Радуйся, бо Ти наші уми і серця до небес підносиш,
Радуйся, бо Ти просвітила всю вселенну промінням Твоєї благодаті,
Радуйся, бо Ти вічно царюєш із Сином Твоїм і Богом.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 3
Просвічені благодатною силою, благочестиві люди прийшли в місто Назарет і, знайшовши там оселю Богородиці, де Пречиста Діва народилася і прийняла архангельську благовість, перенесли її в Італійську землю, в місто Лоретто. Вгорі ж дому цього і донині є ікона Богородиці, з дерева зроблена, що її ангельські небесні сили невидимо оточують і благоговійно почитають, кличучи з радістю Богові: Алилуя.

Ікос 3
Маючи Материнське милосердя до роду християнського, Пречиста, Ти покликала до спасіння всі кінці землі. Тому численні народи з багатьох країн приходять до дому Твого і перед іконою Твоєю визнають гріхи свої. Ради цього від сходу аж до заходу прославилась ікона Твоя, і люди, від недуг, скорбот і напастей визволені, подяку Тобі приносять, взиваючи:
Радуйся, Оселе, що Її створила Собі Божа Премудрість,
Радуйся, Місто Боже, що вийшло з малого міста Назарету,
Радуйся, бо Ти освятила дім Божий Своїм явлінням,
Радуйся, бо Ти просторіша від Святая святих,
Радуйся, бо Ти прийшла з Предвічним Богомладенцем у Назарет,
Радуйся, бо Ти послужила таїнству спасіння роду людського,
Радуйся, драбино, якою переходимо від землі на небо,
Радуйся, предивний покрове всього світу,
Радуйся, бо ми з вірою поклоняємося зображенню пречистого лику Твого,
Радуйся, бо від нього приймаємо благодатні дари на спасіння душ наших,
Радуйся, бо Ти звершуєш дивовижні знамення через ікони Твої,
Радуйся, могутня Заступнице роду християнського.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 4
Бурею скорботи великої охоплений був один іконописець, бо затьмареному розумові його земні лікарі ніякої користі не принесли. Тоді Пречиста Матір Господа з’явилася недужому і заповіла написати ікону, якою святиться оселя Її в місті Лоретто. Виконавши це, іконописець був оздоровлений і відтоді новонаписану ікону «Примноженням ума» назвав, співаючи перед нею Богові похвальну пісню: Алилуя.

Ікос 4
Коли почули люди землі Руської про те, як благоволила Пресвята Богородиця дати їм на радість і потіху Свою ікону, «Примноження ума» іменовану, то прикрасили храми і оселі свої багатьма написаними з неї іконами, від яких численно діються дивовижні знамення і чудеса для всіх, що прибігають з вірою і так співають Преблагословенній:
Радуйся, бо Ти образ Твій на потіху і освячення нам дарувала,
Радуйся, бо Твоєю іконою Ти скоро зцілюєш недуги душевні і тілесні,
Радуйся, бо Ти покриваєш землю Руську покровом милості Твоєї,
Радуйся, бо тих, що люблять і почитають Твій образ, Ти від усяких бід визволяєш,
Радуйся, бо Ти Сама невидимо входиш в оселі наші з благодатними іконами Твоїми,
Радуйся, бо через це Ти благословення і радість нам приносиш,
Радуйся, бо Ти приймаєш на Свої всемогутні руки тих, яких лікарі зоставили,
Радуйся, бо тим, що страждають від недуги ума, Ти подаєш зцілення,
Радуйся, Надіє безнадійних,
Радуйся, Просвічення наших умів,
Радуйся, чисте дзеркало пізнання істини,
Радуйся, бо Твоє ім’я величається від сходу аж до заходу.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 5
Подібною до Богом направленої зорі явилася ікона Твоя, Богомати, бо землю нашу Руську і міста її освячує, сущих у темряві незнання світлом богопізнання опромінює, і наш розум, затьмарений гріхами, просвічує, а тих, що заблудили, наставляє на дорогу сповнення заповідей Сина Твого і Бога, якому ми вдячно кличемо: Алилуя.

Ікос 5
Бачачи Божественний скарб – чудотворну ікону Богоматері, – усердно прибігаємо до неї і отримуємо оздоровлення в недугах, потіху в скорботах і визволення від бід, радісно кличучи нашій Заступниці:
Радуйся, бо Ти явлінням ікони Твоєї вірних просвітила,
Радуйся, бо через Тебе в темряві засяяло Сонце правди, Христос Бог наш,
Радуйся, Мати несотвореного Світла, що благодаттю осяяло всю вселенну,
Радуйся, бо Ти просвічуєш нас зорями благодаті,
Радуйся, бо Ти розганяєш світлом Твоїм темряву нашого незнання,
Радуйся, Діво, бо через Тебе світло богопізнання всім засяяло,
Радуйся, світильнику незгасаючий, що світло віри запалюєш,
Радуйся, бо Ти дорогу чеснот освітлюєш,
Радуйся, джерело освячення,
Радуйся, могутня наша Захиснице від бід і напастей,
Радуйся, невгасимий світильнику Божественної любові,
Радуйся, бо Ти сповіщаєш нам весну спасіння світлом чудес Твоїх.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 6
Проповідує світ увесь милості Твої, Мати Господа нашого, бо в багатьох містах і селах землі Руської ікона Твоя «Примноження ума» сіяє промінням чудес, просвічуючи душі наші світлом Божої благодаті і спонукаючи нас співати Богові, який Тебе прославив: Алилуя.

Ікос 6
Засяяло світло спасіння через чесну? Твою ікону, Богородице, для всіх, що блукають в темряві гріхів та пристрастей, і всім, що моляться перед нею з вірою і побожністю, подається негайна допомога. Прожени, отже, затьмарення наших умів світлом Твоїм, Всепіта, і сподоби побачити істинне Світло всім, що з любов’ю отак кличуть до Тебе:
Радуйся, зоре незахідна, що приводиш у світ Сонце правди,
Радуйся, Мати істинного Світла, що душі вірних просвічує,
Радуйся, благодатного вчення Наставнице,
Радуйся, бо Ти світлим покровом затьмарений ум наш покриваєш,
Радуйся, зоре невечірня, що морок наших гріхів проганяєш,
Радуйся, бо Ти від темряви і мук вічних нас ізбавляєш,
Радуйся, бо Ти від сітей ворожих нас визволяєш,
Радуйся, бо Ти нерозум світу перемагаєш,
Радуйся, бо через Тебе душегубительні вчення подолано,
Радуйся, бо через Тебе даються знання, корисні душам,
Радуйся, бо Ти потішаєш нас іконою Твоєю,
Радуйся, бо Ти відживляєш душі світлом радості.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 7
Бажаючи, щоби всі люди спаслися і до розуміння істини прийшли, премилосердний Господь і Творець наш образ Пречистої Матері Своєї «Примноження ума» дарував нам, щоб усі, що з вірою моляться перед ним, прийняли утвердження слова, розуміння і мудрість ума, та в спокою помислів співали Цареві і Богові нашому: Алилуя.

Ікос 7
Нові і преславні чудеса являєш Ти, Мати Божа, вірним людям через святу ікону Твою: просвічуєш затьмарених умом силою благодаті Христової, відвертаєш від безумства, скріплюєш розслаблених і всім, що прибігають до чудотворного Твого образу, подаєш негайну допомогу, спонукаючи ось так співати Тобі:
Радуйся, бо Ти з безодні незнання виводиш,
Радуйся, бо Ти розуміння багатьох просвіщаєш,
Радуйся, бо Ти даруєш тим, що просять, слово премудрості,
Радуйся, бо Ти нерозумних розумними вчиняєш,
Радуйся, бо Ти проганяєш гріховні помисли,
Радуйся, бо Ти пом’якшуєш озлоблені серця,
Радуйся, бо Ти наш ум до Бога підносиш,
Радуйся, бо Ти немудрих напоумляєш,
Радуйся, у благочестю наша Наставнице,
Радуйся, бо Ти зодягаєш нас вічною радістю,
Радуйся, бо Ти заносиш молитви вірних до Сина Твого і Бога,
Радуйся, бо Ти Сама безустанно молишся за всіх перед престолом Вседержителя.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 8
Дивним є бачити на дошці написану ікону Твою, Пречиста Богородице Діво, яка проганяє Твоєю Божественною силою духів темряви і подає розуміння всім, що неміччю ума одержимі, і тим, яким важко  вчитися; і нас, що у гріхах погибаємо, визволь, молимося зі сльозами, від ворогів видимих і невидимих, від темряви нерозуміння, щоб ми завжди співали Спасителеві і Богові нашому: Алилуя.

Ікос 8
Вся земля Руська сповнена чудотворними іконами Твоїми, Богородице Діво, наче зорями богосвітлими. Також ікона Твоя «Примноження ума» в ній благодаттю сіяє та зігріває закам’янілі серця наші явлінням милості Твоєї до нас, грішних. Ради цього, приклонивши коліна перед святим Твоїм ликом, Всепречиста Мати наша, оспівуємо Тебе так:
Радуйся, бо Ти скорботи наші на радість переміняєш,
Радуйся, бо Ти захищаєш нас від розпечених стріл лукавого,
Радуйся, Виховнице немовлят і благодатний захисте,
Радуйся, Хоронителько юності та премудра Наставнице,
Радуйся, бо Ти подаєш розуміння дітям, яким важко вчитися,
Радуйся, бо Ти розриваєш сіті ворожі,
Радуйся, бо Ти розуміння вірних просвічуєш,
Радуйся, бо Ти невірних посоромлюєш,
Радуйся, бо Ти зцілюєш затьмаренням ума одержимих,
Радуйся, бо благодатним діянням ікони Твоєї демони проганяються,
Радуйся, Мати милосердя і щедрот,
Радуйся, надіє нашого вічного спасіння.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 9
Всяке єство ангельське благоговійно служить Тобі, Царице неба і землі, людський же рід хвалу Тобі приносить і Твою святу ікону почитає, бо Ти дарувала її нам як відраду і потіху. Тож навчи нас, Всеблага, достойно славити Тебе і народженого Тобою Спасителя світу оспівувати: Алилуя.

Ікос 9
Мудреці людські не в силі пізнати тайну Твого служіння роду християнському, Богородице, ані не можуть пояснити чудодійну силу, яку ікони Твої виточують людям на всяку користь душі і тіла. А ми, православні, зі сльозами радості предстоїмо перед святою Твоєю іконою, прославляємо Тебе, Благодатна, і кличемо:
Радуйся, бо Тобою радіють Ангели,
Радуйся, бо Тобі поклоняються Архангели,
Радуйся, бо Тебе на повітрі вітають Херувими,
Радуйся, бо Тобі похвалу приносять Серафими,
Радуйся, Церкви небесної і земної світла прикрасо,
Радуйся, бо Ти перевищуєш усі небесні Сили,
Радуйся, бо Тебе почитають небесні воїнства,
Радуйся, славо всіх земнородних,
Радуйся, бо Ти образом Твоїм наші уми до небес підносиш,
Радуйся, Провіднице наша до небесної Вітчизни,
Радуйся, бо Ти сіянням душі Твоєї всю землю просвічуєш,
Радуйся, бо Ти всіх нас усиновила під хрестом Сина Твого.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 10
Від безумства і спокуси ворожої світ спасти бажаючи, Чоловіколюбець Господь дарував чудотворну ікону Твою, Богомати, перед якою затьмарені умом зцілюються, одержимі від демонів визволяються, засмучені потіху і радість знаходять. Тому ми прославляємо Бога, який подав нам такі милості, і вдячно кличемо Йому: Алилуя.

Ікос 10
Стіною нерушимою і покровом будь для нас, Всенепорочна, супроти напастей видимих і невидимих ворогів, і захорони нас від усяких бід і немочей. Ради цього ми з вірою у благодатну допомогу і зцілення всіх недуг душевних і тілесних припадаємо до ікони Твоєї «Примноження ума» та радісно ось так кличемо:
Радуйся, бо Ти відводиш нас від дороги погибелі,
Радуйся, бо Ти вірних на всяку істину наставляєш,
Радуйся, бо Ти дух недуги і смутку відганяєш,
Радуйся, бо через Тебе дух розуму і кріпості здобуваємо,
Радуйся, бо Ти ворогів силою Божою посоромлюєш,
Радуйся, бо Ти задуми нечестивих знищуєш,
Радуйся, бо Ти одержимим подаєш оздоровлення,
Радуйся, бо Ти всі люті недуги зцілюєш,
Радуйся, бо Ти визволяєш нас від смерті духовної,
Радуйся, бо сльозами Своїми Ти наші гріхи обмиваєш,
Радуйся, бо радістю духовною Ти нас чудесно насичуєш,
Радуйся, бо Ти удостоюєш нас у майбутньому віці вічної радості.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 11
Пісню подячну за невимовне милосердя Твоє приносимо перед пречистим образом Твоїм, Пренепорочна, і молимось Тобі, Богоблагодатна: охорони ум наш і серце від усякого згубного вчення, невірства і марновір’я; збережи землю нашу Руську від усіх негараздів, які спричиняють у нашій Вітчизні вороги віри, і сподоби нас чистим серцем славити Творця нашого, співаючи пісню: Алилуя.

Ікос 11
Як світлопромінний світильник бачимо ікону Твою, Богомати, що промінням чудес землю нашу просвічує, наставляє нас на дорогу спасіння і запалює серця наші любов’ю до Тебе, Пречиста Матір Господа. Тому ми, пізнавши силу благодаті Твоєї, прославляємо Тебе такими радісними піснями:
Радуйся, бо Ти премудрість Соломонову перевищуєш,
Радуйся, бо Ти найбільші тайни Божі вірним відкриваєш,
Радуйся, бо Ти мудреців немудрими являєш,
Радуйся, блискавко, що душі прояснюєш,
Радуйся, бо Ти суєтну мудрість віку цього посоромлюєш,
Радуйся, бо Ти засліплених нею на правдиву дорогу наставляєш,
Радуйся, бо щирим молільникам Ти ум обновляєш,
Радуйся, бо в часі сумніву Ти добру думку на серце покладаєш,
Радуйся, одкровення Премудрості і доброти Божої,
Радуйся, неземного світу окрасо,
Радуйся, бо Ти явила нам чудотворну ікону Твою, як дар небесний,
Радуйся, джерело невичерпної радості.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 12
Благодать Божественну випроси у Сина Твого і Бога, простягни нам руку допомоги, Всеблага, щоб не загинули ми без покаяння; покрий нас любов’ю Твоєю, очисти уми наші від гріховних помислів, просвіти очі сердець наших, щоб ми побачили спасіння, і сподоби нас у житті цьому і в Царстві Небесному співати Творцеві і Будівничому нашому: Алилуя.

Ікос 12
Оспівуючи чудеса, від ікони Твоєї явлені, Владичице, хвалимо, прославляємо і величаємо Тебе, воістину чеснішу від Херувимів і незрівнянно славнішу від Серафимів. Тому споглянь з неба, Богородице, на тих, що предстоять перед святою іконою Твоєю, зішли нам благодать Твою, і від усяких бід і спокус ворожих визволь усіх, що співають Тобі, як Заступниці і Хоронительці нашій:
Радуйся, бо молитвами Твоїми весь світ спасається,
Радуйся, теперішнього скорботного віку потіхо,
Радуйся, Мати Світла, що світлом чистоти Твоєї всіх просвічуєш,
Радуйся, бо тайни Господньої волі Тобою нам відкриваються,
Радуйся, бо землю Руську Собі як уділ і насліддя Ти вибрала,
Радуйся, бо явлінням чудотворних Твоїх ікон Ти благословила її,
Радуйся, бо чуда від образу Твого нас підносять до Світла істини,
Радуйся, бо Ти невидимо покриваєш нас благодаттю через образ Твій,
Радуйся, бо Ти сповнюєш боголюбиві серця благодатною радістю,
Радуйся, бо двері Божого милосердя за посередництвом Твоїм відкриваються,
Радуйся, Помічнице наша у здобутті дарів Святого Духа,
Радуйся, єдина Чиста і Благословенна між жінками.
Радуйся, Всемилостива Владичице, що премудрість і розуміння вірним людям Твоїм даруєш.

Кондак 13
О Всепіта Мати предвічного Світла і Отчої Премудрості, Ти єси світло для затьмарених, примноження ума і радість сердець наших; вислухай і прийми моління нас, грішних, врозуми нас, нерозумних, і настав нас, щоб ми співали і молилися перед іконою Твоєю, «Примноження ума» іменованою. Не переставай молитися за нас, недостойних рабів Твоїх, що прославляють Тебе і співають Синові Твоєму і Богові: Алилуя.
(Цей кондак повторюється тричі. Після нього читаються перший ікос і перший кондак).

* * *

Молитви Пресвятій Владичиці нашій Богородиці на честь Її ікони «Прибавлення розуму»

Пресвята Діво, Ти єси Невіста Бога Отця і Матір Божественного Сина Його, Ісуса Христа, Ти єси Цариця ангелів і спасіння людей, Ти посоромлюєш грішників і караєш боговідступників. Помилуй нас, що тяжко згрішили і не сповнили заповідей Божих, що порушили обітниці хрещення і обітниці монаші та й численні інші, які обіцялися виконати. Коли Дух Святий відійшов від царя Саула, тоді страх і розпач напали на нього, і темрява безнадії та відчай душевний мучили його. А тепер ось і ми всі через гріхи наші залишилися без благодаті Святого Духа. Наш ум затьмарився марними помислами, душі наші покрила тінь забуття про Бога, тому й утискають нині серце наше всякі печалі, скорботи, болісті, ненависть, зло, ворожість, помста, недоброзичливість та інші гріхи. Не маючи, отже, радості, ані потіхи, благаємо Тебе, Мати Бога нашого Ісуса Христа, щоб Ти вимолила нам у Сина Твого прощення всіх наших прогрішень, і щоб Він зіслав нам, як і апостолам Своїм, Духа Утішителя, щоб Ним потішені та просвічені ми заспівали Тобі подячну пісню: радуйся, Пресвята Богородице, що для спасіння нашого ум нам примножила. 
Амінь

* * *

Пречиста Богородице, Оселе, яку сотворила Собі Премудрість Божа, Подателько духовних дарів, що підносиш ум наш від землі на небо і всіх до пізнання розуміння приводиш. Прийми молебний спів від нас, недостойних рабів Твоїх, що з вірою і умилінням поклоняються Тобі перед пречистим образом Твоїм. Умоли Сина Твого і Бога нашого, щоб Він подав владі нашій мудрість і силу, суддям праведність і нелицемірність, пастирям мудрість духовну, ревність і піклування про душі наші, наставникам смиренність, дітям послух і всім нам дух розуміння і побожності, дух смирення і лагідності, дух чистоти і правдивості. Подай нам нині, Всепіта, Возлюблена Мати наша, примноження ума, примири нас, поєднай неподільним союзом любові сущих у ворожості та розділенні; наверни від безумства до світла Христової істини всіх заблудлих, навчи їх страху Божого, стриманості і працелюбства; подай тим, що просять, слово премудрості та корисне душам знання; покрий нас вічною радістю, щоб ми, славні діла і премудрість Божу в світі та в житті нашому бачачи, полишили земну суєту і надмірні життєві піклування та піднесли ум і серце наше до небес, та щоб за Твоїм заступництвом і поміччю, світліша від Херувимів і чесніша від Серафимів, ми славу, хвалу, благодарення і поклонення за все возсилали у Тройці славимому Богові і Творцеві всього, нині і повсякчас, і на віки віків. 
Амінь