Кондак 1
Непереможного Владики пророку і предтечі, преславному Йоанові Хрестителю співаємо оцю хвалебну пісню, а ти, що сповістив про прихід Спасителя, від усяких бід охорони нас, бо взиваємо:
Радуйся, славний Йоане, пророче, предтече і Хрестителю Христовий!

Ікос 1
Ангел-благовісник явився Захарії у храмі, щоб сповістити йому про великую милість Господню, він про тебе, Йоане, приніс радісну звістку, ми ж тобі кличемо:
Радуйся, дивної Божої Ради таїнниче,
Радуйся, сповнення чудного промислу Божого,
Радуйся, пророцтвом Ісаї давно передбачений,
Радуйся, Спаса Предтече, пророком предречений,
Радуйся, ти бо народжений по обітниці Ангела,
Радуйся, ти бо призначений бути пророком Всевишнього,
Радуйся, Голосе Слова Господнього,
Радуйся, Предтечо Світла Предвічного,
Радуйся, зоре, що провіщає прихід Сонця Правди,
Радуйся, Божественного Світла світильниче,
Радуйся, ангеле в тілі, провіщений Ангелом,
Радуйся, плоде молитви, Всевишнім дарований,
Радуйся, славний Йоане, Пророче, Предтече і Хрестителю Христовий!

Кондак 2
Бачачи небесного Посланця перед собою, стривожився Захарія праведний, не йняв віри він благовісті предивній, коли ж за невірство язик його зав’язався німотою, всім серцем він вигукнув Господеві Алилуя

Ікос 2
Тайну незбагненную сповістив Гавриїл батькові твоєму, Предтече Господній, про чудесне народження сина від неплідної матері, ймення ІВАН повелів він надати тобі, о Пророче й Хрестителю, ми ж тобі кличемо:
Радуйся, Йоане прехвальний, вселенський апостоле,
Радуйся, Гавриїла новино прерадісна,
Радуйся, утіхо неплідної матері,
Радуйся, німоти розв’язання батьківської,
Радуйся, благовісниче спасення Господнього,
Радуйся, Богознаменний Голосе,
Радуйся, Агнця Божого проповідниче,
Радуйся, молитво за світ грішний чистая,
Радуйся, Дорого до Світла Предвічного,
Радуйся, Голосе благодаті Всесильного,
Радуйся, пророків вершино найвищая,
Радуйся, вірних веселосте світлая,
Радуйся, славний Йоане, Пророче, Предтече і Хрестителю Христовий!

Кондак З
Сила Всевишнього обгорнула Пренепорочную Діву шостого місяця після зачаття твого, о Йоане, і Вона, Бога Слово у лоно пречисте приймаючи, серцем співала Господеві Алилуя!

Ікос З
Маючи вирівнювати дороги Господнії, Духом Святим ти сповнився ще у лоні неплідному, славний Предтече, тому й пророком предивним явився ти, в утробі матері трепетом радісним Богородицю привітавши і поклонившись Владиці, ми ж тобі кличемо:
Радуйся, Духом Святим в лоні матері сповнений,
Радуйся, славний Предтече приходу Господнього,
Радуйся, предвіснику Премудрості Божої,
Радуйся, початку приходу Христового,
Радуйся, явлення чуда преславного,
Радуйся, плоде предивний пустині безплідної,
Радуйся, пагінцю юний від дерева древнього,
Радуйся, ствердження славне всесили Господньої,
Радуйся, благословення подружжя побожного,
Радуйся, сяйво яскраве обітниці Божої,
Радуйся, старості батька пресвітлая радосте,
Радуйся, смиренної матері веселосте любая,
Радуйся, славний Йоане, Пророче, Предтече і Хрестителю Христовий!

Кондак 4
Бурею сумнівів охоплений, онімів за невірство священик Захарія, коли ж народився ти, хоробрий Христовий воїне, він, ім’я твоє, Ангелом дане, написавши, дар мови вернув і заспівав Господеві Алилуя!

Ікос 4
Почули сусіди й родина твоя, о Предтече, про милість Господню, що Елизаветі й Захарії дана, дивом вони дивувались пророцтву батьківському, бо про діла твої славні казав він, і ми тобі кличемо:
Радуйся, славний Йоане, благодаттю наповнений,
Радуйся, сину Господньої Пам’яті,
Радуйся, явлення милості Божої,
Радуйся, зоре-предвіснице Сонця Пресвітлого,
Радуйся, о найславніший поміж пророками,
Радуйся, апостолів первенцю,
Радуйся, воїне Царя Небесного,
Радуйся, слуго вірний Владики Предвічного,
Радуйся, рукою Господньою ведений,
Радуйся, Духа Святого улюбленцю,
Радуйся, зірко зірок найяснішая,
Радуйся, Сходу з висот передвісниче,
Радуйся, славний Йоане, Пророче, Предтече і Хрестителю Христовий!

Кондак 5
Богопротивне веління проклятого Ірода-дітоубивника в пустиню погнало тебе, о Йоане, із дому батьківського, мати твоя занесла тебе в місце безпечнеє, кличучи Господеві Алилуя!

Ікос 5
Коли бачимо дивну опіку Всевишнього, що в твоєму, Предтече, житті проявилася, Господа хвалимо, що в тобі так прославився, тобі ж взиваємо:
Радуйся, Йоане всехвальний, провісниче Істини,
Радуйся, загрозо несправедливості,
Радуйся, постраху царів неправедних,
Радуйся, проповідниче Правди єдиної,
Радуйся, десницею Божою дивно збережений,
Радуйся, безмовною пустинею вихований,
Радуйся, постом препишно прикрашений,
Радуйся, чистотою пречистою сяючий,
Радуйся, самозречення повного образе,
Радуйся, смирення фіалко пахучая,
Радуйся, скарбнице богомудрості,
Радуйся, кадило молитви прещирої,
Радуйся, славний Йоане, Пророче, Предтече і Хрестителю Христовий!

Кондак 6
Здійснилось пророцтво Захарії, батька твого, о Хрестителю славний, став ти пророком Всевишнього, о богомудрий, Голос в пустині звістив Слово Боже у тілі, співаючи Йому Алилуя!

Ікос 6
Освітив світлом проповіді ти світ, о Йоане всехнальний, Агнця Божого, що взяв гріхи світу, вказав єси явно, ти радість звістив всім неплідним серцям, всім пустиням духовним, ми ж тобі кличемо:
Радуйся, найбільший з пророків, спасення провісниче,
Радуйся, золотая сурмо Духа Божого,
Радуйся, Голосе, що навертає заблуканих,
Радуйся, поклику, що покаяння наказує,
Радуйся, Господніх стежинок вирівнюваче,
Радуйся, вигладження вибоїн духовних,
Радуйся, долів глибоких наповнення,
Радуйся, пагорбів гордих пониження,
Радуйся, предвісниче спасенної купелі,
Радуйся, вістко благая про друге народження,
Радуйся, великий учителю істини,
Радуйся, сяйво пресвітле Євангелія,
Радуйся, славний Йоане, Пророче, Предтече і Хрестителю Христовий!

Кондак 7
Маючи воплочене Божеє Слово хрестити в Йордані, ти опирався тому, Богохвальний Йоане, але, скорившись Владиці, слуго велемудрий, ти правицю підніс над Главою Творця й заспівав: Алилуя!

Ікос 7
Новий твір показав Творець, коли плоттю прийшов на Йордан і, безгрішний, хрестити Себе попросив Він Йоана, під рукою раба схилив голову Владика Всесильний, ми ж Хрестителю богоблаженному кличемо:
Радуйся, богознаменитий Йоане Хрестителю,
Радуйся, таїнниче тайни жахливої,
Радуйся, свідку найперший спасення Господнього,
Радуйся, очевидцю краху держави гріховної,
Радуйся, ти бо сподобився бачити Духа Пречистого,
Радуйся, ти бо чув голос Отця безначального,
Радуйся, ти бо хрестив Спаса-Господа,
Радуйся, Боговидче Творця Триєдиного,
Радуйся, поклонниче істинний Тройці Всесильної,
Радуйся, вісниче божественної радості,
Радуйся, слуго вірний і добрий, що волю Владики виконує,
Радуйся, Нового Завіту найперший учителю,
Радуйся, славний Йоане, Пророче, Предтече і Хрестителю Христовий!

Кондак 8
Побачивши чудодивне смирення Владики Всесильного, сам смирення ти сповнився, славний Хрестителю, випроси й нам благодаті цієї у Господа, щоб, гордість покинувши, ми смиренно співали Йому Алилуя!

Ікос 8
Увесь був на землі, але наче на небо вознесений був богохвальний Предтеча, коли Спаса хрестив він, що чоло приклонив, стоячи в водах Йорданський, дивувався Йоан несказанному Божому Промислу, ми ж йому, як Хрестителю Слова, взиваємо:
Радуйся, самовидче великого таїнства,
Радуйся, перша ластівко весни благодатної,
Радуйся, Промислу Божого благовістителю,
Радуйся, виконавцю служіння священного,
Радуйся, проповідниче покаянної купелі,
Радуйся, здійснителю несказанного таїнства,
Радуйся, сміливий поборниче нечисті,
Радуйся, Тройці Святої улюбленцю,
Радуйся, за грішників скорий заступниче,
Радуйся, за душі наші молільниче,
Радуйся, і моли за нас Христа Господа,
Радуйся й вимоли для нас гріхів прощення,
Радуйся, славний Йоане, Пророче, Предтече і Хрестителю Христовий!

Кондак 9
Усі ангельські сили дивуються величі служіння твого, о Йоане Хрестителю, людина бо ти, а являєш життя рівноангельське, ти — ангел у тілі, ти — мученик мужній, в подяку за тебе співаєм Христу Алилуя!

Ікос 9
Бачимо, що промовці велемовні, наче риби, німіють, бо не можуть достойно восхвалити тебе, о Хрестителю славний, тебе бо Христос похвалив, Сам Господь бо тебе возвеличив, ми ж тобі кличемо:
Радуйся, Йоане Хрестителю, Богом похвалений,
Радуйся, вірний приятелю Спаса Предвічного,
Радуйся, дружбо улюблений Жениха Славного,
Радуйся, найбільший з усіх, хто жінками народжений,
Радуйся, Ангелів диво предивнеє,
Радуйся, праотців славо преславная,
Радуйся, пророків похвало найвищая,
Радуйся, апостолів вінче сіяючий,
Радуйся, окрасо пресвітла святителів,
Радуйся, преподобних довершення,
Радуйся, осново чернецтва смиренного,
Радуйся, оздобо прегарная праведників,
Радуйся, славний Йоане, Пророче, Предтече і Хрестителю Христовий!

Кондак 10
Світ спасти бажаючи, послав Господь тебе, о Йоане Предтече, щоб дорогу Йому ти рівняв, щоб навчив ти усіх нас співати Йому Алилуя!

Ікос 10
Ти охорона й прибіжище всім, хто з молитвою лине до тебе, Йоане преславний, помочі просимо в тебе і ми, що співаємо:
Радуйся, благословенний Предтече Спасителя,
Радуйся, сердець затверділих просвічення,
Радуйся, квітко пустині предивная,
Радуйся, й виведи нас із пустині духовної,
Радуйся, Хрестителю Милосердя безмежного,
Радуйся, й вимоли нам каплю милості,
Радуйся, преблаженний Любові Хрестителю,
Радуйся й визволи нас з моря пристрастей,
Радуйся, світильниче Сонця Предивного,
Радуйся, і ніч просвіти нам гріховную,
Радуйся, плоде пречудний із лона неплідного,
Радуйся й навчи нас добром плодоносити,
Радуйся, славний Йоане, Пророче, Предтече і Хрестителю Христовий!

Кондак 11
Пісня найкраща не оспіває предивне твоє житіє, о Йоане, ти бо дух Ілії, його ревність отримав уповні, ти за Правду загинув, ти звістив Христа-Спаса у аді, завжди й всюди співав ти Творцю Алилуя!

Ікос 11
Світлопромінний світильниче Вічного Світла, Йоане Предтече, тобі ми співаємо пісню оцю величальну, за нас ти молися, заступниче, ми тебе просим, взиваючи:
Радуйся, дивний посланцю Провидіння Господнього,
Радуйся, проповідниче покаяння спасенного,
Радуйся, посередниче між Законом і Благодатію,
Радуйся, царевого беззаконня поборниче,
Радуйся, засоромлення гріховного зборища,
Радуйся, славо відважного мучеництва,
Радуйся, від сходу сонця звеличений аж до заходу,
Радуйся, вшанований хорами ангелів,
Радуйся, Голосе богословський, проповідниче Істини,
Радуйся, Доброї Новини во аді глашатаю,
Радуйся, бо перед тобою тремтять людські пристрасті,
Радуйся, бо від тебе із жахом втікають дияволи,
Радуйся, славний Йоане, Пророче, Предтече і Хрестителю Христовий!

Кондак 12
Благодаті імення ти носиш, всехвальний Христовий Хрестителю, благодаттю наповнившись, ти переміг ворога лютого, вірне служіння твоє увінчалося подвигом славним, моли Бога за нас, що співаєм Йому Алилуя!

Ікос 12
Оспівуючи Всевишнього Бога, що дивно прославивсь в тобі, о Йоане, восхваляєм тебе, щирий друже Спасителя світу. Голосе Слова, предивних чудес самовидче, тобі ми взиваємо:
Радуйся, Спасів Предтече і Друже Господній,
Радуйся, пророче пророків, у лоні освячений,
Радуйся, славою Божою вінчаний,
Радуйся, веселосте Церкви Христової,
Радуйся, проповідниче Царства Небесного,
Радуйся, самовидче Троїчного Таїнства,
Радуйся, передвісниче Премудрості Божої,
Радуйся, учасниче веселості вічної,
Радуйся, стоячи перед Престолом Всевишнього,
Радуйся у відпочинку Господньому,
Радуйся радістю повною, світлою,
Радуйся і веди нас дорогами Божими,
Радуйся, славний Йоане, Пророче, Предтече і Хрестителю Христовий!

Кондак 13
О преславний Предтече, ти стоїш перед Престолом Трисвятого Бога, прийми нинішнє моління наше і рятуй нас від усякої напасті, тай охорони нас від мук вічних, бо з тобою співаємо Творцеві Алилуя!

* * *

Молитва
Хрестителю Христовий, покаяння проповідниче, не відвернися від мене, що каюся, але разом із небесними воями моли Владику за мене, недостойного, лінивого, немічного і печального, що впадає у біди премногії, змученого бурхливими помислами ума мого: я бо є вертепом злих діл і зовсім не бачу кінця гріховному звичаю, бо ум мій прибитий-пригвожджений до речей земних! Що вчиню — я не відаю, і до кого удамся, щоб спаслася душа моя! Тільки до тебе, Йоане святий, Благодаттю наречений, бож тебе перед Господом по Богородиці знав як найбільшого з усіх народжених. Ти бо сподобився глави доторкнутися Царя Христа, що взяв гріхи світу, Агнця Божого. Його ж і моли за грішную душу мою, хай хоча би від нині з одинадцятої години понесу я тягар преблагий і прийму нагороду з останніми. Так, о Христовий Хрестителю, чесний Предтече, Пророче останній і перший у благодаті мучениче, наставниче посників і пустинників, чистоти учителю і близький друже Христа, тебе я молю, я до тебе вдаюся, не відкинь же мене від заступництва свого, а піднеси ти мене, обнови покаянням як другим хрещенням, хрещення і покаяння начальник бо ти… Хрещення обмиває гріх прародительський, покаяння же кожнеє діло лихе очищає. Очисти ж мене, що гріхами осквернений, і ввійти поможи, куди скверна ніяка не входить — у Небеснеє Царство. 
Амінь
В Ім’я Боже!