Кондак 1
Непереможний Воєводо, Господи неба і землі, переможно вдячний спів приносимо Тобі, раби Твої, що до пекла нині зійшов і з Собою все воскресив, і, наше визволення світло святкуючи, виголошуємо:
Христос воскрес із мертвих,
смертю смерть подолав
і тим, що у гробах, життя дарував.

Ікос 1
Ангел Господній у вечір суботній під час вели­кого землетрусу зійшов з неба, відвалив камінь від гробу Ісусового і сів на ньому. Від страху його затремтіла сторожа і стала, немов мертва. Ми ж Воскреслому Живому Богові з мироноси­цями поклоняємось і Пасху тайну благовісти­мо, виголошуючи:
Христос воскрес — і князі пекельні впали;
Христос воскрес — і злякалися привратники пекла.
Христос воскрес — і скрушилися врата мідні;
Христос воскрес — і твердині пекла прийшли в запустіння.
Христос воскрес — і смерть ридає;
Христос во­скрес — і пекло, стогнучи, взиває:
Христос воскрес із мертвих, смертю смерть подолав і тим, що у гробах, життя дарував.

Кондак 2
Побачили Марія Магдалина і Марія Яковова та Саломія юнака у гробі Ісусовім, одягнутого у білу одежу, який сидів праворуч, і вжахнулися. Він же до них промовив: "Ісуса шукаєте розп’я­того? Нема тут, Він воскрес, як і сказав. Підіть, подивіться на місце, де лежав Господь, і скоро йдіть і скажіть ученикам Його:
Христос воскрес із мертвих, смертю смерть подолав і тим, що у гробах, життя дарував".

Ікос 2
Розум незбагненний бажали пізнати Петро та інший ученик, швидко побігли до гробу і, уві­йшовши в нього, побачили лише ризи та хустку, що була на голові Ісусовій, не з ризами лежачу, а окремо звиту на одному місці — увірувавши ж, взивали з радості:
Христос воскрес — і все творіння радіє;
Хрис­тос воскрес — і небо нехай веселиться.
Христос воскрес — і ангели торжествують з нами;
Христос воскрес — і просвітилися глиби­ни підземні.
Христос воскрес — співайте, душі праведні, із пекла визволені;
Христос воскрес — взиваймо з радістю, від смерті спасенні.
Співай же Господеві, вся земле:
Христос воскрес із мертвих, смертю смерть подолав і тим, що у гробах, життя дарував.

Кондак 3
Силою з висоти зодягнув Христос Своїх учеників після воскресіння. Ті ж пішли у Галілею на гору, куди повелів їм Ісус, і коли вони при­йшли, каже їм Ісус: "Дана Мені всяка влада на небі і на землі. Ідіть і навчайте всі народи, хре­стячи їх в ім’я Отця, і Сина, і Святого Духа, навчаючи їх дотримуватися всього, що я запо­вів вам". Вони ж поклонилися Йому, взиваючи:
Христос воскрес із мертвих, смертю смерть подолав і тим, що у гробах, життя дарував.

Ікос 3
Марія Магдалина, маючи в серці любов до Учителя, стояла біля гробу й плакала, побачив­ши ж Воскреслого, подумала, що то садівник, і запитала: "Якщо ти взяв Його, скажи, де ти по­клав Його, і я візьму Його". Одначе більш ніж сподівалася, почувши: "Маріє, відходжу до Отця Мого і Отця вашого, і Бога Мого і Бога вашого", прибігла до учеників, промовляючи:
Христос воскрес — і жало гріховне притупило­ся;
Христос воскрес — і світ від гріховного пото­пу спасенний.
Христос воскрес — і ми від неволі ворожої звіль­нилися;
Христос воскрес — і омана диявола зни­щилась.
Христос воскрес – і рукописання, що було на нас, загладилося;
Христос воскрес — і все тво­ріння оновлене взиває:
Христос воскрес із мертвих, смертю смерть подолав і тим, що у гробах, життя дарував.

Кондак 4
Бурю сумнівів маючи в собі, Фома до учеників, які бачили Господа, промовив: "Доки не побачу на руках Його ран від цвяхів, і не вкладу паль­ця мого у рани Його, і не вкладу руки у ребра Його, не повірю"; побачивши ж Воскреслого, з радістю взивав:
Христос воскрес із мертвих, смертю смерть подолав і тим, що у гробах, життя дарував.

Ікос 4
Фома, почувши від учеників і очима своїми бажаючи Його бачити, каже: "Не повірю". А піс­ля восьми днів прийшов Ісус через замкнеш две­рі, став посеред учеників і говорить Фомі: "По­дай палець твій сюди і поглянь на Мої руки, і подай руку твою і вклади у ребра Мої і не будь невірний, а вірний". І відповів Фома, кажучи:
Христос воскрес – Ти є Господь мій;
Христос воскрес — Ти є Бог мій.
Христос воскрес — і всі нетління і життя одер­жали;
Христос воскрес — і мертві встали.
Христос воскрес — і ми визволилися від осу­дження і муки;
Христос воскрес — і життя із гробу засяяло світові, що співає:
Христос воскрес із мертвих, смертю смерть подолав і тим, що у гробах, життя дарував.

Кондак 5
Вогонь Божества не обпалив Фому, який на­смілився доторкнутися до ребра Спасителя; але, просвітившись, пізнав втіленого заради нашого спасіння Бога, що з тілом воскрес. Своїм не­вірством блаженний Близнець віру церковну утверджує, і ми, сповідуючи її, однодушно взи­ваємо:
Христос воскрес із мертвих, смертю смерть подолав і тим, що у гробах, життя дарував.

Ікос 5
Побачивши Ісуса Воскреслого, ученики убоя­лися, думаючи, що духа бачать. Ісус же, бажаю­чи утвердити їх, показав їм руки, і ноги, і ребра Свої, а також взяв риби печеної та меду від бджіл і їв перед ними. Через те переконалися вони і, страх свій та печаль свою відклавши, в радості співали:
Христос воскрес — прийнявши гірше, подав нам краще;
Христос воскрес — і пекло умертвив сяянням Божества Його.
Христос воскрес — і темрява зруйнувалася, і темні демони відігнані;
Христос воскрес – і зітліле пристрастями людське єство оновилося.
Христос воскрес – і беззаконня наші задарма очищені;
Христос воскрес — і ми всі зодягну­лись у нетління, приносимо Йому пісню цю:
Христос воскрес із мертвих, смертю смерть подолав і тим, що у гробах, життя дарував.

Кондак 6
Після воскресіння Твого посилаючи у світ про­повідників Твоїх, богоносних апостолів, Ти, Христе, дихнувши, промовив до них: "Прийміть Духа Святого. Кому відпустите гріхи — відпустяться, на кому залишите — залишаться". Через це навіть донині у всьому світі діти Церкви, від гріхів розрішаючись, безперестанно прославляють Твоє ми­лосердя і душами чистими в радості співають:
Христос воскрес із мертвих, смертю смерть подолав і тим, що у гробах, життя дарував.

Ікос 6
Світло Твого, Христе, воскресіння засяяло в темних глибинах пекла, благовістуючи, Многомилостивий, прощення, послаблення та визво­лення душам, які від віку там утримувалися. Тому визволені від змія людиновбивці, радію­чи, до світла Твого кинулися, співаючи:
Христос воскрес — і кайдани наші розірвалися;
Христос воскрес — і смертна тінь на вічне життя перемінилася.
Христос воскрес — і смертна держава вже не може тримати людину;
Христос воскрес — і сміливість мучителя щезла.
Христос воскрес — і рай замість пекла для життя нам даровано;
Христос воскрес — і світ співає повсякчасно:
Христос воскрес із мертвих, смертю смерть подолав і тим, що у гробах, життя дарував.

Кондак 7
Бажаючи впалому Адаму послужити, Спасе наш, на землі явився Ти і, того на землі не знай­шовши, навіть до пекла зійшов Ти, щоб, зустрів­ши Тебе внизу, в глибинах землі, з усіма спасен­ними співав:
Христос воскрес із мертвих, смертю смерть подолав і тим, що у гробах, життя дарував.

Ікос 7
Нового життя початок Ти, Господи, поклав для світу Твоїм славним воскресінням. Старе все ми­нуло: і пекло, і смерть, і влада диявола. Свобідним стало творіння, раніше затьмарене; нині як сини Божі торжествують, співаючи:
Христос воскрес — безодню милосердя щедро Ти вилив на рід наш;
Христос воскрес — і нас, упалих у рів, Ти підняв з Собою.
Христос воскрес — і гіркота гріха в насолоду райського життя перетворилася;
Христос во­скрес — і древом умертвлені ожили.
Христос воскрес — і нас привів у попереднє достоїнство, щоб ми взивали:
Христос воскрес із мертвих, смертю смерть подолав і тим, що у гробах, життя дарував.

Кондак 8
Подорожуючи з Лукою і Клеопою в село на відста­ні стадіїв шістдесят від Єрусалима, не впізнаний ними, Ти дорікав їм, Спасе, за невір’я та жорсто­кість серця, кажучи: "Чи не так належало постра­ждати Христу і увійти в славу Свою?", і, почавши від Мойсея і від усіх пророків, Ти навчив їх співати:
Христос воскрес із мертвих, смертю смерть подолав і тим, що у гробах, життя дарував.

Ікос 8
Усього себе, як Бога і як досконалу Людину, подав Ти, Спасе, двом ученикам Твоїм у Еммаусі, коли взяв хліб, благословив, переломив і дав їм. І відкрились очі їхні, і впізнали Тебе; Ти ж невидимим став для них, і вони говорили в собі:
Христос воскрес — і життя запанувало;
Хрис­тос воскрес — і диявольська омана викрита.
Христос воскрес — і припинилася жертва ідоль­ська;
Христос воскрес — і вся земля приносить Йому жертву хвали.
Христос воскрес — і ми, споживши в давнину плід непослуху, нині споживаємо їжу вічну;
Христос воскрес — і ми стали причасниками вічної радості, співаючи:
Христос воскрес із мертвих, смертю смерть подолав і тим, що у гробах, життя дарував.

Кондак 9
Всі ангели, Христе Спасе, Твоє воскресіння оспівують на небі. Сподоби і нас на землі чис­тим серцем у веселості співати:
Христос воскрес із мертвих, смертю смерть подолав і тим, що у гробах, життя дарував.

Ікос 9
Красномовець всесвітній і вчитель народів Павло Богонатхненний, як сурма, взиває: "Хрис­тос, що воскрес із мертвих, є Початок воскре­сіння з мертвих. Як у Адамі всі умирають, так у Христі всі оживуть". Тому, воскресіння Хрис­тове бачивши, в радості виголошуємо:
Христос воскрес — і князь темряви подола­ний;
Христос воскрес — і тремтить підземна гли­бина.
Христос воскрес — і смерть знищена перемо­гою;
Христос воскрес — і пекло полонено держа­вою Христа.
Христос воскрес — і ми визволені від пекель­них непорушних кайданів;
Христос воскрес — і ми, від тління визволившись, стали синами во­скресіння і співаємо:
Христос воскрес із мертвих, смертю смерть подолав і тим, що у гробах, життя дарував.

Кондак 10
Ти, Господи, бажаючи спасти рід людський від рабства диявола, розп’яття і смерть пере­терпів, був похований і на третій день воскрес із мертвих. Тому Ангел у блискучих одежах у гробі благовістує жонам, промовляючи:
Христос воскрес із мертвих, смертю смерть подолав і тим, що у гробах, життя дарував.

Ікос 10
Утретє після воскресіння явився Ісус на морі Тиверіадському, коли ловили рибу Симон Пет­ро, Фома і Нафанаїл, і сини Зеведеєві з іншими двома Його учениками, і як Владика всіх по­велів закинути сіть по праву сторону човна, і стало слово скоро ділом: уловили велику кіль­кість риб, і вечеря дивна готова на землі. Нею ж нині духовно насолодитися сподоби і нас, Госпо­ди, що співають:
Христос воскрес – і дана Йому влада на небі і на землі;
Христос воскрес — і Царство Боже на­стало.
Христос воскрес — і Тіло Його як Хліб життя всі приймаємо;
Христос воскрес — і Кров Його як із Джерела безсмертя споживаємо.
Христос воскрес — і Адам визволений з нами веселиться;
Христос воскрес — і Єва, звільнена від кайданів, радується, взиваючи:
Христос воскрес із мертвих, смертю смерть подолав і тим, що у гробах, життя дарував.

Кондак 11
Спів зворушений приносив Тобі воскреслому Петро, який тричі зрікся Тебе, тричі ж і спові­дує: "Господи, Ти все знаєш, Ти знаєш, що люб­лю Тебе". І тричі чує від Тебе найсолодше на паству знову покликання: "Паси ягнят моїх, паси овець Моїх", тому й взиває:
Христос воскрес із мертвих, смертю смерть подолав і тим, що у гробах, життя дарував.

Ікос 11
Подателю світла, Ти як сонце засяяв на третій день із гробу і все просвітив світлом істинного богопізнання. Тому ми, що сиділи у темряві неві­ри і сумніву, увірували з апостолами, що Ти є Гос­подь, і уже не питаємо: "Хто Ти є?" Але прослав­ляємо Тебе воскреслого і зворушено взиваємо:
Христос воскрес — і усіх просвітив воскре­сінням Своїм;
Христос воскрес — і світло вічне засяяло тим, хто сидів у темряві і тіні смертній.
Христос воскрес — і вірним подав таємно осі­няюче з висоти сяйво Духа;
Христос воскрес — і очі духовні раніше сліпих відкрилися.
Христос воскрес — і ми Отця світла пізнали;
Христос воскрес — нехай посоромляться ті, хто зрікся Господа слави, і з нами нехай співають:
Христос воскрес із мертвих, смертю смерть подолав і тим, що у гробах, життя дарував.

Кондак 12
Своєю благодаттю всякій людині найлегшу путь до спасіння показуючи, Христе, Ти промо­вив до Симона Петра: "Коли ти постарієш, під­німеш руки твої, і інший тебе підпереже і пове­де, куди не хочеш", — давши знак, якою смертю він прославить Бога. Улюбленому ж ученику Ти повелів перебувати, доки не прийдеш. Тому, хоч і розчулились апостоли, але, з’єднані союзом лю­бові, однодушно співали:
Христос воскрес із мертвих, смертю смерть подолав і тим, що у гробах, життя дарував.

Ікос 12
Оспівуючи Твоє триденне воскресіння, Христе, радуємося Твоїй незмінній обітниці. З нами бо до кінця віку Ти обіцяв бути, від усякого зла нас визволяючи і до життя вічного спрямовуючи. Заради цього, Тебе прославляючи, взиваємо:
Христос воскрес — і ми від усякої біди нині визволяємося;
Христос воскрес — і нас посадив із Собою праворуч Отця.
Христос воскрес — і нас зробив причасниками Своєї вічної слави;
Христос воскрес — і той, що спокусив давнього праотця, сильний ворог, пе­реможений.
Христос воскрес – і ми, раніше відкинуті, з ангелами оселяємося;
Христос воскрес — і з Со­бою всіх воскресив, що взивають:
Христос воскрес із мертвих, смертю смерть подолав і тим, що у гробах, життя дарував.

Кондак 13
О Пасхо велика і священна, Христе Ісусе, Спасителю наш! Вдячно сповідуємо велику спасительну милість Твою, що знову сподобив нас, недостойних, нині спожити радості світлого Во­скресіння Твого. Подавай нам у невечірньому дні Царства Твого досконало й істинно причащати­ся Тебе Найсолодшого, щоб з ангелами і з усіма святими на віки віків усім співати радісно:
Христос воскрес із мертвих, смертю смерть подолав і тим, що у гробах, життя дарував.
(Повторити Ікос 1, Кондак 1)

ХРИСТОС ВОСКРЕС! ВОІСТИНУ ВОСКРЕС!