Кондак1
Агнець Божий, що взяв гріхи світу, почуй стогони мої і скорботу серця мого, візьми мій важкий тягар гріхів; Ти поніс наші немочі, прийми мене, що в покаянні припадаю до Тебе, молюся і з глибини душі взиваю:
Господи мій, Господи, радосте моя, помилуй мене упалу.

Ікос 1
Боже і Господи! Я Твоє творіння, але горе мені, в раю вчинений Адамів гріх живе в мені і в тілі, і, як раба, старанно підкоряюся йому, нині ж благаю Тебе:
Помилуй мене, Творче світу горнього, помилуй мене, Сотворителю єства долішнього.
Помилуй мене, Владико сил небесних; помилуй мене, Управителю творіння тілесного.
Помилуй мене, Промислителю всього; помилуй мене, що приношу Тобі сльози за гріхи мої.
Господи мій, Господи, радосте моя, помилуй мене упалу.

Кондак 2
Владико Всемилостивий, насмілююся приступити до Тебе з молитвою як мерзотна грішниця, що порушила заповідь Твою, яку Ти заповідав мені через Мойсея, пророка Твого: «Не вбивай»; я ж є вбивця; о горе, я жорстокіша в сто разів за зміїний норов, змій хоч на короткий час дає своєму породженню побачити світ, а потім поїдає; я ж, окаянна, немилосердно позбавила дітей своїх не тільки чуттєвого, але найбільше істинного Світла, Господа нашого Ісуса Христа, Який через таїнство хрещення просвіщає; і заради тимчасового тілесного спокою уникаючи багатодітності, в утробі своїй вбила. І тому я, затьмарена цими і безліччю інших гріхів, уповаючи тільки на милість Твого благосердя, зі сміливостю виголошую Тобі: алилуя.

Ікос 2
Слова життя Твого зневаживши, Господи, з волі серця мого ходила від самої юності моєї аж до цього дня, нині ж у покаянні взиваю до Тебе, Всещедрий Спасе мій:
Пмилуй мене в беззаконнях зачату; помилуй мене у гріхах народжену.
Помилуй мене, що заповіді Твої не зберегла; помилуй мене що благодаті Твоєї позбавилася.
Помилуй мене, що про спасіння своє не дбала; помилуй мене, що у сіті пристрастей потрапила.
Господи мій, Господи, радосте моя, помилуй мене упалу.

Кондак 3
Добре і прекрасно жити братам разом і один одного любити, як заповідав нам, Спасе наш, бо той, хто гнівається на брата свого є вбивця. Я ж гнівом своїм перевершила всіх, від віку народжених, а найбільше вбивць, жертви яких були різних причин, життя і віку у часі; я ж, окаянна, позбавила життя тих, які тільки отримали час на життя від Тебе, Подателя життя для їх існування; але я у безумстві своєму безжально віднімала його ще в утробі моїй, без страху Божого відкидаючи волю Твою і благословенний Тобою дар дітонародження. Я самовільно виривала із творчих рук Твоїх  невинних дітей  моїх і перед очима Твоїми, не соромлячись, убивала їх. Але долі їхні  в правиці Твоїй, Господи, а гріх мій завжди переді мною; Тобі єдиному каюсь, і молю Тебе, Благий, направ ноги мої на путь покаяння, щоб я зі всіма грішниками, що покаялися, співала Тобі: алилуя.

Ікос 3
Ти, що єдиний знаєш неміч людську, знаєш усі гріхопадіння мої, гріхи юності моєї не пом’яни і від таємних моїх очисти мене, що взиваю до Тебе:
Помилуй мене, велику грішницю; помилуй мене, закону Божого переступницю.
Помилуй мене, завіту Твого порушницю; помилуй мене, бо я Тобі, Владиці моєму, злом відплатила.
Помилуй мене, що приходжу до Тебе в одинадцяту годину у покаянні; помилуй мене, окаянну дітовбивцю.
Господи мій, Господи, радосте моя, помилуй мене упалу.

Кондак 4
Життя Подателю, Царю Небесний, прийди і вселися в мене, гріхами осквернену, і очисти мене від усякої скверни, і спаси, Благий, душу мою, щоб я взивала до Тебе спасенна: алилуя.

Ікос 4
Заблукала, як вівця загибла, знайди мене, рабу Твою, Боже мій, що віддалилася від заповідей Твоїх у непрохідну хащу пристрастей і свавілля, спаси мене, недостойну, тепло до Тебе стогну, молюся і взиваю:
Помилуй мене, свавільними гріхами обтяжену; помилуй мене пристрастями затьмарену.
Помилуй мене, гордістю піднесену; помилуй мене, що заздрістю з’їдаюся.
Помилуй мене, неправдою сповнену; помилуй мене, що не хочеш смерті грішника.
Помилуй мене, свідому вбивцю своїх дітей.
Господи мій, Господи, радосте моя, помилуй мене упалу.

Кондак 5
Там, де хочеш, Всемогутній Боже мій, там і перемагаєш єства закон; переможи моє гріховне єство, що живе в мені, і сили його, що тягнуть мене на гріх, бо Ти єси Творець усього і Сотворитель єства; Божественною благодаттю Твоєю дух правий онови в утробі моїй, не відкинь мене від лиця Твого, і Духа Твого Святого не відніми від мене, і зітри смертну печатку дітовбивці, що справедливо покладена на душу мою правосуддям Твоїм за шостою заповіддю закону Твого «Не вбивай», і віднови знову вічний завіт з нами, розірваний моїми гріхами, Господи, і поверни мої колишні чесноти, що загинули через гріх, щоб я безперешкодно співала Тобі: алилуя.

Ікос 5
Хто згрішив коли-небудь, як згрішила я, окаянна, якого гріха не вчинила, якого зла не намислила у душі моїй, але з розкаяним серцем і зі сльозами приходжу до Тебе, Всещедрий Господи, взиваючи:
Помилуй мене, невірну рабу Твою; помилуй мене, у гріхах закам’янілу.
Помилуй мене, що ненавидить ближнього; помилуй мене, що словом і ділом скривджує.
Помилуй мене, душею і тілом скверну; помилуй мене, спалену совістю.
Помилуй мене, дітовбивцю, подібну до Ірода.
Господи мій, Господи, радосте моя, помилуй мене упалу.

Кондак 6
Промінням благодаті Твоєї, Господи, просвіти одяг душі моєї, Світлодавче, і спаси мене, щоб, радіючи, я співала Тобі: алилуя.

Ікос 6
Незліченна кількість моїх гріхів, Христе, і, як ніч, темне все моє життя, але не втрачаючи надію на милосердя Твоє, Спасе мій, як Давид, взиваю до Тебе:
Помилуй мене, що в лінивстві все своє життя прожила; помилуй мене, що не дбаю молитися за гріхи.
Помилуй мене, невдячну за Твоє благе натхнення до покаяння; помилуй мене, що закон Твій не шанувала і заповіді Твої не зберегла.
Помилуй мене, що полюбила світ і все, що в світі; помилуй мене, що в суєті мирській провела всі дні віку мого.
Помилуй мене, бо, наслідуючи закони віку цього і гидуючи благословенним Тобою дітонародженням, дітовбивство я звершила.
Господи мій, Господи, радосте моя, помилуй мене упалу.

Кондак 7
На небо очі мої піднімаю до Тебе, Слово Боже, але плотське єство моє тягне мене додолу, Спасе мій. О Сотворителю неба і землі і всього що в них, піднеси мене до горнього і навчи мене думати і діяти, щоб завжди переможно серцем і вустами співати Тобі: алилуя.

Ікос 7
Очі маю лукаві, сповнені всякої нечистоти, оманою світу цього я завжди спокушаюся, тому молю Тебе, Всеблагий, відверни очі мої, щоб вони не бачили суєти, щоб я в молитві взивала до Тебе:
Помилуй мене, що жадає вірно Тобі послужити; помилуй мене, що бажає поклонитися Тобі в дусі та істині.
Помилуй мене, що сльзи покаяння мого приношу Тобі як жертву за гріхи мої; помилуй мене, що благаю прощення за вбивство дітей моїх.
Помилуй мене, що очікую від Тебе визволення від пристрастей моїх; помилуй мене, що гірко плачу за тяжкі і смертні мої гріхи.
Помилуй мене, вбивцю, винну перед судом Божественним і людським.
Господи мій, Господи, радосте моя, помилуй мене упалу.

Кондак 8
Пощади мене, Господи, Спасе мій, що прийшов у світ грішників спасти, від яких огиднішою за всіх є я, але молю Тебе, Всемилостивий Боже мій, схилися до милості благосердя Твого, почуй сердечні зітхання мої, прийми джерела моїх сліз, теплі душевні молитви, Спасе мій, щоб я співала Тобі: алилуя.

Ікос 8
Розбійницькі лихі помисли напали на мене, коли совість моя спала; горе мені, світлого одягу, даного мені при моєму хрещенні, я позбулася за мерзенність гріхів моїх; з того часу, коли я звершила дітовбивство, перебуваю нагою без чеснот до цього часу; тому дуже прагну підвести очі мої вгору, що додолу схилилася через безліч лютих гріхів моїх, вчинених перед Тобою, Господи, і так взиваю до Тебе:
Помилуй мене, що вчинила смертний гріх; помилуй мене, що донині в гріхах костенію.
Помилуй мене, що всякою мерзотою переповнена; помилуй мене, протиприродними пороками заплямовану.
Помилуй мене, що чистоту дівства свого не зберегла; помилуй мене, що материнства себе позбавила.
Помилуй мене, що з утроби моєї дітей своїх передчасно вивергла.
Господи мій, Господи, радосте моя, помилуй мене упалу.

Кондак 9
Слізні подай мені потоки, Боже мій, щоб я оплакувала гріх мій і так, радіючи, взивала: алилуя.

Ікос 9
Тіло моє осквернила таємними мерзотами, душу мою затьмарила нерозумними моїми діяннями. Знемагає тіло, знемагає і душа моя. До Тебе, єдиного непам’ятозлобного, милосердного Судді і Бога мого, припадаю і молюся:
Помилуй мене, вбивцю, бо пам’ять про долю викинутих дітей моїх приводить мене в трепет, і жах, і невимовне здивування: як, милосердний Господи і Судде праведний, терпиш і благодієш мені, пекельній поселенниці, навіть до цього дня і години, всіляко чекаючи мого покаяння; помилуй мене, що неодноразово обіцяла виправитися і знову повертаюся до гріхів, як собака до своєї блювоти.
Помилуй мене, що багато вбивств вчинила; помилуй мене, що без страху Божого і материнської любові до дітей, але з лютістю дикого звіра дітей своїх роздерла.
Помилуй мене, бо я добровільно гріхи свої звершила; помилуй мене, що дух свій мерзотними помислами осквернила.
Помилуй мене, бо гріховне життя своє я і нині провожду.
Господи мій, Господи, радосте моя, помилуй мене упалу.

Кондак 10
Уранилася спокусою світу цього і схилила коліна перед ним, обравши згубний шлях мерзотного закону його; забувши обітниці свої, дані мною при хрещенні, і звершуючи один за одним злочини, як тільки підказував мені світ, я нарешті досягла самої вершини смертних гріхів – дітовбивства, але поспіши, Отче, розкрити мені обійми, Боже мій, щоб у кінці життя мого я принесла Тобі жертву хвали, взиваючи: алилуя.

Ікос 10
Грабіжники, вбивці, крадії і всі нерозкаяні грішники Царства Божого не успадкують. Я ж усякою неправдою і всякими мерзотними гріхами осквернила тіло і душу мою; заради цієї душевної біди припадаю і взиваю до Тебе:
Помилуй мене, запечатану дарами Духа Святого: помилуй мене, що причащалася Твого Пречистого Тіла і Животворчої Крові.
Помилуй мене, у Христа охрещену і у Христа одягнену; помилуй мене, що всі ці благодіяння відкинула і обрала порочне життя.
Господи мій, Господи, радосте моя, помилуй мене упалу.

Кондак 11
Цнотливості дух дай мені, Господи і Владико життя мого, бо я від юності моєї позбавилася чесноти, всю себе поневолила пристрастям, дух і душу осквернила і тіло розбестила. Боже щедрот і милосердя! Не погордуй очистити мене, таку осквернену грішницю; творіння Твоє я є, помилуй мене, і очисти мене від усякої скверни плоті і духу, і сподоби мене сміливо співати Тобі: алилуя.

Ікос 11
Очікування серця мого, що уповає на Тебе, не відкинь, Господи, і не осором мене перед ангелами і людьми на праведному і Страшному суді Твоєму, не засуди мене тоді за ділами моїми, але з милості Твоєї прости всі мої гріхи, що взиваю до Тебе:
Помилуй мене, що маю серце нечисте; помилуй мене, що потрапила в полон демонів.
Помилуй мене, у гріхах народжену, хрещенням омиту і знову, як свиня, упалу в беззаконня; помилуй мене, що маю сморідні рани гріхопадіння душі моєї.
Помилуй мене, від тяжких і смертних гріхопадінь моїх упалу у смуток і відчай; помилуй мене, що всякий гріх вчинила і всякого покаяння достойна.
Помилуй мене, Сотворителю мій, і в покаянні прийми мене, упалу.
Господи мій, Господи, радосте моя, помилуй мене упалу.

Кондак 12
Широтою любові Твоєї, Боже мій, покрий усі гріхи мого беззаконня, приймаючи моє покаяння, щоб у любові до Тебе я завжди взивала: алилуя.

Ікос 12
Юність моя пройшла у моєму безумстві, все життя моє прожила в гріхах, у лінивстві і недбанні про покаяння, але старість моя жахом смерті і Суду Твого привела мене до покаяння. Не відкинь мене, Спасителю мій, що в одинадцяту годину прийшла до Твоїх Отчих обіймів і в покаянні взиваю:
Помилуй мене, бо кров невинних моїх дітей волає до Тебе і свідчить про моє вбивство їх; помилуй мене, Боже мій, єством триєдиний.
Помилуй мене, Господи, у милосерді Своєму предивний; помилуй мене, Владико, що довго терпиш наші гріхи.
Помилуй мене, Царю Святий, що немочі зціляєш; помилуй мене, сповнений любові, що грішників, упалих у відчай, своєю любов’ю зігріваєш.
Помилуй мене, Всемогутній, що поніс немочі наші.
Господи мій, Господи, радосте моя, помилуй мене упалу.

Кондак 13
Має явитися знамення Сина Людського на небесах, у той день страшного і другого пришестя Судді живих і померлих, Сина Божого пречесний і животворчий Хрест. Тоді заплачуть всі племена земні. О Ісусе Христе, Спасителю і Судде нас і Царю всіх! Подай мені раніше того дня сльози покаяння, щоб я оплакала тепло лихі і згубні мої діяння, якими я душу мою осквернила і Пречисту Кров Завіту Твого гірко зневажила! Щоб тоді з ангелами і зі всіма святими і праведними співала Тобі: алилуя.

Цей кондак читається тричі.

Ікос 1
Боже і Господи! Я Твоє творіння, але горе мені, в раю вчинений Адамів гріх живе в мені і в тілі, і, як раба, старанно підкоряюся йому, нині ж благаю Тебе:
Помилуй мене, Творче світу горнього, помилуй мене, Сотворителю єства долішнього.
Помилуй мене, Владико сил небесних; помилуй мене, Управителю творіння тілесного.
Помилуй мене, Промислителю всього; помилуй мене, що приношу Тобі сльози за гріхи мої.
Господи мій, Господи, радосте моя, помилуй мене упалу.

Кондак1
Агнець Божий, що взяв гріхи світу, почуй стогони мої і скорботу серця мого, візьми мій важкий тягар гріхів; Ти поніс наші немочі, прийми мене. Що в покаянні припадаю до Тебе, молюся і з глибини душі взиваю:
Господи мій, Господи, радосте моя, помилуй мене упалу.

* * *

Молитва перша жінки, яка вбила немовля у своїй утробі

О Владико, Господи Ісусе Христе, Сину Божий! Заради великої благості Твоєї, нас ради людей і нашого ради спасіння Ти у плоть одягнувся, і розп’явся, і був похований, і Твоєю кров’ю оновив зітліле єство наше. Прийми моє покаяння у гріхах і вислухай слова мої. Згрішила, Господи, перед небом і перед Тобою словом, ділом, душею, і тілом, і думками розуму мого, заповіді Твої порушила, не послухала Твого повеління, прогнівила Благість Твою, Боже мій, але, як Твоє творіння, не зневірююся у спасінні, а до безмежного Твого благосердя насмілююся прийти і молюся Тобі: Господи, в покаянні дай мені скрушене серце і прийми мене, благаючу, і дай мені думку благу, дай мені сльози зворушення, Господи, дай мені з благодаті Твоєї покласти початок благий. Помилуй мене, помилуй мене упалу, і пом’яни мене грішну рабу Твою, у Царстві Твоїм нині, і повсякчас, і навіки-віків. 
Амінь

* * *

Молитва друга жінки, яка вбила немовля у своїй утробі

О Боже, премилосердний Христе Ісусе, Спасителю грішних, ради спасіння роду християнського Ти залишив, Всемилостивий, преславні небеса і оселився в юдолі цій плачевній і багатогрішній; Ти прийняв на Свої Божественні рамена наші немочі і поніс наші хвороби;  Ти, о Страждальнику Святий, уранений був за гріхи наші, а тому і ми до Тебе, Чоловіколюбче, підносимо наші смиренні благання: прийми їх, о Преблагий Господи, і зійди до немочей наших і не пом’яни гріхів наших, і гнівний намір помститися за гріхи наші відверни від нас.
Кров’ю Твоєю всечесною Ти оновив  упале єство наше, онови, Господи Ісусе Христе, Спасителю наш, і нас, сущих у тлінні гріхів, і втіш серця наші радістю Твого всепрощення. З воланням і теплими сльозами розкаяння припадаємо до ніг Твого Божественного милосердя: очисти нас усіх, Боже наш, Твоєю Божественною благодаттю від усіх неправд, беззаконь нашого життя, щоб у святині Твого Чоловіколюбства ми прославляли всесвяте ім’я Твоє, з Отцем і Преблагим і Животворчим Духом, нині, і повсякчас, і навіки-віків. 
Амінь

* * *

Молитва матері, що вбила в утробі своє дитя

Отче Всесвятий, в Тройці Єдиний, глянь Своїм оком на мене, грішну, недостойну рабу, яка вчинила страшний гріх дітовбивства в утробі своїй. Згрішила я, Боже, і милостиво благаю прощення у цьому постидному гріху. Каюся і взиваю до Тебе, Чоловіколюбця, загладь провини мої за вбивство ненароджених, нехай буде з дітьми моїми свята воля Твоя, охрести їх у безмежності щедрот Твоїх. Не позбав, Владико Небесний, Божественного світла Свого немовлят убитих, які не сподобилися святого хрещення. Господи Ісусе Христе, Сину Божий, помилуй мене, грішну.

(Молитися до кінця життя!!!)