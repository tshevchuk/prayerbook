Кондак 1
Пресвятим, преподобним Апостолам Христовим співаємо сьогодні величну пісню і в молитвах достойно прославляємо прешопокликаних вірних Господу мужів. А ви, святі Апостоли, що перебуваєте у Любові Всевишнього, благословіть нас на шляху до Істини, щоб ми з радістю серця дякували і величали вас піснею:
Радуйтеся, славні Апостоли Христові;

Ікос 1
Будівничими Христової Церкви ви стали, передавши нам Христову науку та неоціненний скарб віри. Бувши простими рибалками, Спаситель об’єднав вас Силою з Висоти, яка перевищує світ, і перемінивши духовно, дав владу бути «ловцями людей». Тому і ми завдячуючи вашим трудам і молитвам, співаємо:
Радуйтеся, засівальники Божого Слова;
Радуйтеся, проповідники Істини;
Радуйтеся, світочі Христової науки;
Радуйтеся, величні дзвони Церкви;
Радуйтеся, боголюбиві христителі віри;
Радуйтеся, вічної Книги світила;
Радуйтеся, апостоли Божої Слави;
Радуйтеся, рибалки Христового Слова;
Радуйтеся, зірниці вічного Щастя;
Радуйтеся, носії Любові Божої;
Радуйтеся, сонцесяйні промінчики духовної радості;
Радуйтеся, істинно-вибрані до життя вічного;
Радуйтеся, славні Апостоли Христові.

Кондак 2
Вибрані Богом, ви, святі славні Апостоли Христові, почувши поклик Ісуса, ви залишили світ і перемінили своє життя, щоб іти вслід за Вчителем Істини. І нас провадьте по дорозі правди до Вічного Світла, щоб ми радісно співали Господеві: Алилуя!

Ікос 2
«Істинно кажу вам: ви, що пішли за мною: як новий світ настане, коли Син Чоловічий сяде на престолі своєї слави, сидітимете й ви на дванадцятьох престолах, щоб судити дванадцять поколінь Ізраїля. І кожний, хто задля імені мого покине дім, братів, сестер, батька, матір, жінку, дітей, поля, в сто раз більше одержить і життя вічне матиме в спадщину» – сказав Христос, навчаючи нас правд чистого християнського життя відданого Богові, щоб ми перебуваючи у Радості Всемогутнього з подякою вам співали:
Радуйтеся, наслідники Царства Божого;
Радуйтеся, звуки поклику Христового;
Радуйтеся, зореносці Божого дарунку;
Радуйтеся, найщасливіші Господні угодники;
Радуйтеся, улюбленці Святого Духа;
Радуйтеся, учні Ісусового Серця;
Радуйтеся, прийняті до слави Всемогутнього;
Радуйтеся, покликані Господом;
Радуйтеся, удостоєні небесної Ласки й Милосердя;
Радуйтеся, омиті терпінням і святістю;
Радуйтеся, сівачі духовних благ;
Радуйтеся, ущасливлені небесною Насолодою;
Радуйтеся, славні Апостоли Христові.

Кондак 3
Пішовши слідом за Христом – ви пізнали Істину, яка провадить до вічного щастя. І ми пробуджуймо у своїй душі готовність щомиті покинути матеріальний світ, щоб разом з вами та святими іти за Ісусом та співати Йому: Алилуя!

Ікос 3
Силою з висоти вам даною, наповнилися ваші серця радістю, що побачили Правдивого, довгоочікуваного Спасителя. І нас, святі Апостоли, навчіть бути ревними у молитві, своє життя посвячувати Богові та з любов’ю співати вам:
Радуйтеся, правдою Божою наповнені;
Радуйтеся, проповідники Христового Слова;
Радуйтеся, промінчики щирої молитви;
Радуйтеся, у помочі подателі;
Радуйтеся, струни духовної музики;
Радуйтеся, віночком слави огорнені;
Радуйтеся, миротворці серед світу грішного;
Радуйтеся, увінчені славою Божою;
Радуйтеся, утішителі засмучених;
Радуйтеся, прекрасителі Божого Храму;
Радуйтеся, палаючі вогники у душах наших;
Радуйтеся, подвижники духовної обнови;
Радуйтеся, славні Апостоли Христові.

Кондак 4
Будучи з Христом, ви удостоїлися бачити саму сутність Бога. Тому і ми, перебуваючи в Божій опіці, просимо вас, святі Апостоли, навчіть нас вірити і розуміти безмежну Любов Господню та служити Йому навіки, славлячи піснею: Алилуя!

Ікос 4
Ніщо не зрівняється з неоціненними дарами небесними, які духовно спливають на всіх, хто проповідує Слово Боже та бережуть Його, отримуючи спадщину від Господа. Покинувши всі земні примани, ви, святі Апостоли, ішли за Спасителем. І нас навчаєте терпеливо переходити всі життєві труднощі, віддаючи своє життя Господеві, за що оспівуємо вас:
Радуйтеся, квіти небесної насолоди;
Радуйтеся, проповідники Царства Божого;
Радуйтеся, просвітителі душ наших;
Радуйтеся, сівачі християнської віри;
Радуйтеся, істинні провідники до щастя;
Радуйтеся, гарячою любов’ю до Христа палаючі;
Радуйтеся, багатством молитви утверджені;
Радуйтеся, стовпи життя вічного;
Радуйтеся, прекрасні лілії саду Господнього;
Радуйтеся, віддані захисники Христової Церкви;
Радуйтеся, дароносці добра і милосердя;
Радуйтеся, непереможні воїни у боротьбі зі злом;
Радуйтеся, славні Апостоли Христові.

Кондак 5
Великою любов’ю запалало Серце Христове до кривдників, щоб всі побачили велике Боже милосердя, яке безперестанно спливає на вірних Христової Церкви. Отож, святі Апостоли, молимо вас, навчіть нас прощати і любити ворогів, щоб ми приймаючи науку з рук Спасителя, викликували радісно Богу пісню: Алилуя!

Ікос 5
Великим прикладом було для вас життя Христа, бо наслідуючи Його, ви стали духовним джерелом життя, з якого ми черпаємо безмежні ласки спасіння і з трепетом серця взиваємо:
Радуйтеся, ісповідники Церкви Христової;
Радуйтеся, силою віри наповнені;
Радуйтеся, багатством любові огорнені;
Радуйтеся, душ заблуканих просвітителі;
Радуйтеся, наставники на путь істинну;
Радуйтеся, непохитні захисники скривджених і знедолених;
Радуйтеся, провідники до щасливої вічності;
Радуйтеся, сильні у спокусах;
Радуйтеся, вірні ученики Божої науки;
Радуйтеся, суцвіттям відданості Творцеві прикрашені;
Радуйтеся, лілії вічного життя;
Радуйтеся, хмаринки Господнього провидіння;
Радуйтеся, славні Апостоли Христові.

Кондак 6
Впродовж життя Христа ви наслідували Його, та навчаючись в Нього правд християнського життя, проповідували Слово Боже по всіх околицях, навертаючи багато людей до віри Христової. Отож, і ми, з великим прагненням ходити шляхами святих Апостолів, викликуємо: Алилуя!

Ікос 6
Будучи з Христом на останній Тайній вечері, ви почули від Спасителя, що час Його мук, смерті і славного Воскресіння близько. З жалем і трепетом в серці ви, святі Апостоли, не хотіли ніколи бути у розлуці з Христом. А ми, що перебуваємо у великій Любові Божій, будемо старатися жити справжнім християнським життям, щоб не завдати Ісусові більше терпінь, та оспівувати вас піснями:
Радуйтеся, на дорогу Правди і Життя спрямовані;
Радуйтеся, керманичі до щасливої вічності;
Радуйтеся, сіяючі промені серед духовної темряви;
Радуйтеся, бо пробуджуєте у серцях Світло Істини;
Радуйтеся, вірні мужі Церкви Святої;
Радуйтеся, просвітителі заблуканих душ;
Радуйтеся, покаянних радосте;
Радуйтеся, Божого Дому прекрасителі;
Радуйтеся, духовного миру подателі;
Радуйтеся, Слова Божого проповідники;
Радуйтеся, Золоті Дзвони Церкви Христової;
Радуйтеся, прекрасні струни Божої музики;
Радуйтеся, славні Апостоли Христові.

Кондак 7
Будучи з Христом в Оливному саду, ви чули Його щиру страждальну молитву до Господа, та дрімаючи, не могли усвідомити, що час про який говорив Спаситель прийшов. А ми пробуджуємо у своїх душах вогник незгасимої Любові до Всемогутнього та співаємо Йому: Алилуя!

Ікос 7
Бачачи як десятки римських воїнів схопили Господа, мов накинулися на лютого звіра, ви не могли допомогти Христові, але в молитві і в дусі були разом. А ми, втікаючи від духовного ворога, який завжди чатує, щоб вхопити наші душі, молимо вас, святі Апостоли, допоможіть нам втриматися від спокус та пасток земного світу і завжди бачити образ Всемогутнього та линучи до Нього, співати вам похвальну пісню:
Радуйтеся, милістю Божою огорнені;
Радуйтеся, вірністю Христові прикрашені;
Радуйтеся, пастирі овець Господніх;
Радуйтеся, ріки Любові Творця;
Радуйтеся, проповідники діл милосердя;
Радуйтеся, зберігателі Христового Слова;
Радуйтеся, істинні, вірні й непохитні;
Радуйтеся, соловейки Господнього задуму;
Радуйтеся, стовпи віри християнської;
Радуйтеся, вогники спільної молитви;
Радуйтеся, Богом вибрані Апостоли;
Радуйтеся, страждальники за віру Христову;
Радуйтеся, славні Апостоли Христові.

Кондак 8
Побачивши підлість Юди, триразове відречення Петра, страждання Пресвятої Богородиці та й страшні муки Господа, ви згадали слова Христа, якими Він попереджував, що час Його мук і смерті настане. Але маючи велику віру в Його Воскресіння, яке Він заповідав, ви з великим болем у серці очікували прихід Господа у славі. А ми, з трепетом серця викликуємо Богові: Алилуя!

Ікос 8
Великий та важкий хрест наших гріхів ніс Спаситель на Голготу. Бо за людські беззаконня терпить Всемогутній Бог: побиття, терновий вінець і страшну смерть. А ви, святі Апостоли, додайте нам сили вистояти у спокусах, щоб нашим єдиним прагненням було жити по правдах Христових, і заслужити собі на спасіння, не завдаючи болі Ісусові, щоб ми перебували завжди з Богом та оспівували вас піснею:
Радуйтеся, Святої Церкви опікуни;
Радуйтеся, наші молільники перед Богом;
Радуйтеся, Божою Любов’ю огорнені;
Радуйтеся, піснеспівці слави Всемогутнього;
Радуйтеся, оборонці віри Христової;
Радуйтеся, утихомирювачі бурі житейської;
Радуйтеся, ключі до Життя вічного;
Радуйтеся, бо людську силу ви вірою і молитвою здолали;
Радуйтеся, вірні оборонці Христового Слова;
Радуйтеся, зорі, що світлом правди нас освячуєте;
Радуйтеся, утримувачі духу монашества;
Радуйтеся, колосочком Господньої радості наповнені;
Радуйтеся, славні Апостоли Христові.

Кондак 9
Вповні віддавши своє життя для Бога, ви наповнюєте наші серця теплом Любові Христової, заради Якої варто покинути земні похоті і прагнути до блаженства та щасливої вічності, де будемо перебувати разом з Христом і співати Йому: Алилуя!

Ікос 9
Болем наповнені серця палали вогнем смутку і жалю, тугою за Христом, але очікували коли сповниться обіцянка Спасителя про Його славне Воскресіння. А ми з трепетом душі відчуваємо, що причиною всім цим стражданням є наші грішні помисли, вчинки, гріхи. Тому, щоб подякувати Господу і вам за терпіння, переслідування, гоніння та мученицьку смерть ми постановляємо рішуче виправитися, щоб постати перед лицем Бога милими Його дітьми і викликувати:
Радуйтеся, кришталем любові до Христа огорнені;
Радуйтеся, сторожі вірних душ;
Радуйтеся, символом віри просвічені;
Радуйтеся, палаючі зорі Божої Любові;
Радуйтеся, духовною славою увінчані;
Радуйтеся, співстраждальники Христових мук;
Радуйтеся, ісповідники Вселенської Церкви;
Радуйтеся, дзвінкі сурми по дорозі до Небесного Царства;
Радуйтеся, молитвою серця палаючі;
Радуйтеся, проповідники Вічної Істини;
Радуйтеся, миру і любові навчаючі;
Радуйтеся, наставники життя в Бозі;
Радуйтеся, славні Апостоли Христові.

Кондак 10
По тих днях великого суму, що огортав серця Апостолів і Пречистої Діви Марії, прийшла безмірна радість і подив, коли пролунали слова: «Христос Воскрес!». А ми, зробімо наше серце гідним, щоб у ньому Воскрес Христос, та духовно злучившись з Богом, ми змогли з радістю співати величну пісню: Алилуя!

Ікос 10
Христове Слово стало істиною – Він Воскрес, наповнивши серця багатьох радістю, та щедужче зміцнивши віру у Всемогутнього, знову поєднав людину з Богом, оновив душі променем своєї Любові до нас, яке щодня зігріває вірних Його Церкві, щоб через вас, святі Апостоли, долинула наука спасіння і до нас, щоб ми з подякою Богові викликували вам радісно:
Радуйтеся, морем Христової Любові омиті;
Радуйтеся, бо руйнуєте ви грішні закони;
Радуйтеся, проповідники Живої Євангелії;
Радуйтеся, терпіннями заради Христа прекрашені;
Радуйтеся, незаходимі зорі Господньої слави;
Радуйтеся, наставники життя християнського;
Радуйтеся, щирою любов’ю до Христа палаючі;
Радуйтеся, проповідники Заповідей Божих;
Радуйтеся, кришталеві дзвони, що кличете до вічності;
Радуйтеся, ідолохвальних жерців знищення;
Радуйтеся, добрих намірів похвало;
Радуйтеся, Правдою і Любов’ю оповиті;
Радуйтеся, милостиві угодники Божі;
Радуйтеся, славні Апостоли Христові.

Кондак 11
Багато переживши з Христом, ви удостоїлися бачити Його торжественне Переображення і славне Вознесіння. А ми, хоч немічні й не можемо споглядати на такі миті святості, співаємо Богу: Алилуя!

Ікос 11
Сповнилося також пророцтво Христа, яке Він давав перед Його Вознесінням, що зішле Духа-Утішителя, Який буде провадити вас цілою дорогою життя, проповідуючи та навертаючи, через ваші уста, багато поган на шлях віри Христової. Отож, нехай і на нас зійде благодать Божа, щоб ми служили Господу на славу та співали вам:
Радуйтеся, праведні у Господі;
Радуйтеся, чисті серцем;
Радуйтеся, премудрі наставники життя християнського;
Радуйтеся, пророки вічного Щастя;
Радуйтеся, проповідники Істини;
Радуйтеся, наслідники Небесного Царства;
Радуйтеся, керманичі до вічної радості;
Радуйтеся, захисники від спокус і напастей;
Радуйтеся, самотні в очах світу;
Радуйтеся, продовжувачі Христового Слова;
Радуйтеся, бурхливих течій утихомирювачі;
Радуйтеся, всечувані Апостоли допомоги;
Радуйтеся, славні Апостоли Христові.

Кондак 12
Немов струмочок, що невгамовно тече, утворюючи ріку, отак і ви, навчали правд Христової віри по всій землі, зробивши Церкву Єдину, Святу, Соборну, Апостольську і Непоборну. Через що ми з радістю і подякою за вашу сумлінну працю співаємо: Алилуя!

Ікос 12
Вірно служивши Христові, ви здобули вічне щастя і нагороду в небі. Славні Апостоли і оборонці Святої віри, ви, перебуваючи у великій і безмежній Любові Божій, моліть Всемогутнього, щоб простив нам прогріхи, якими ми ранимо Його Пречисте, Пресвяте і повне Любові Серце, щоб ми, переборовши у собі спокуси, співали вам величну пісню:
Радуйтеся, бо Живим Словом ви серця підкріплюєте;
Радуйтеся, проповідники Безмежної Любові;
Радуйтеся, світлі промені щасливої вічності;
Радуйтеся, хоронителі від пасток диявола;
Радуйтеся, бо стаєте опорою для нужденних;
Радуйтеся, хоронителі від бід і напастей;
Радуйтеся, бо душевним спокоєм ви нас обдаровуєте;
Радуйтеся, вірою, надією й любов’ю збагачені;
Радуйтеся, милосердні заступники перед Богом;
Радуйтеся, кришталем серця наповнені;
Радуйтеся, розрадники у журбі і горю;
Радуйтеся, наші заступники перед Обличчям Господа;
Радуйтеся, славні Апостоли Христові.

Кондак 13
О, дванадцять вірних і відданих Апостолів Христових! Прийміть ці молитви як символ нашого жалю за гріхи-провини, будьте ревними заступниками і хоронителями наших душ. В упадках і спокусах подайте руку допомоги, щоб ми за вашими молитвами втрималися на стежці справедливості і Закону Божого, щоб кожен наш вчинок був спрямований на прославу Бога. Допоможіть нам стати милими синами Всемогутнього і прославляти Його піснею: Алилуя!

* * *

Молитва
О, святі Апостоли і ісповідники віри святої. Ми з щирими та відданими серцями молимося до вас, допоможіть, щоб ми витримали в доброму до кінця, щоб цю земну мандрівку ми прожили безгрішно та своїм життям стали милі Богу, щоб на нашому шляху не траплялися пастки диявола, які легко призводять до упадку. Допоможіть нам чути тільки голос Господа і не схилятися до земних похотей. Щоб ми, відкинувши все, шукали Царства Небесного і правди Його, а віднайшовши вірну стежину, ішли по ній до вічної нагороди в небі, щоб величали разом з вами Пресвяте і Величне Ім’я Отця і Сина, і Святого Духа. 
Амінь