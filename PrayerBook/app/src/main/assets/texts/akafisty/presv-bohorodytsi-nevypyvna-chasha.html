Кондак 1

Досконале й дивне звільнення нам дароване – Твій образ пречесний, Владичице Богородице, ми ж, звільнені явленням його від недуг духовних і тілесних та скорботних обставин, подячні хваління приносимо Тобі, Всемилостива Заступнице. Ти ж, Владичице, «Невипиваною Чашею» нами іменована, прихилися милостиво до наших зітхань і закликів сердечних, і звільнення даруй страждаючим від недуги пияцтва, щоб з вірою ми взивали до Тебе: Радуйся, Владичице, Невипивана Чаша, духовну спрагу нашу тамуюча!

Ікос 1
Ангельські чини і сонми праведників невтомно славлять Тебе, Царицю Богородицю, Заступницю за багатогрішний рід християнський, що потопає у беззаконні і перебуває в гріхах, оскільки на розраду та спасіння йому даруєш милість Свою через багато чудотворних ікон Твоїх, їх же, як зорі небесні, по всій землі нашій бачимо; до одного ж з цих образів, «Невипиваною Чашею» іменованого, припадаючи, з глибини серця взиваємо до Тебе: 
Радуйся, неприступного Божества Оселе;
Радуйся, людей подиве нескінченний.
Радуйся, бо скорботою гріхи наші очищаєш;
Радуйся, бо журбою немочі наші лікуєш.
Радуйся, бо милості Свої, через чудотворні ікони Твої, нам з висоти посилаєш;
Радуйся, бо явленням їх скорботні серця наші звеселяєш.
Радуйся, пречудесне всіх з Богом примирення;
Радуйся, від геєни вічної спасіння.
Радуйся, Владичице, Невипивана Чаша, духовну спрагу нашу тамуюча.

Кондак 2
Бачачи, Пресвята Владичице, скорботи сердечні, муки душевні, щире покаяння людей, одержимих згубним пороком пияцтва, благоволила явити Богоспасенному місту Серпухову милість Свою явленням пречудесного образу Свого "Невипивана Чаша”, щоб всі до нього припадаючи з вірою і скорботним серцем, одержавши зцілення від тяжкої недуги своєї, з глибини душі взивали Богу: Алилуя.

Ікос 2
Послухавши преподобного Варлаама, що тричі являвся і звелів в дорогу вирушити в Богоспасенне місто Серпухов, один чоловік, пристрастю пияцтва одержимий, віднайшов там ікону Твою святу, "Невипиваною Чашею” іменовану. Ми ж , бачачи таке про нас грішних піклування, з умилінням взиваємо до Тебе: 
Радуйся, бо через благочестивих людей, славу чудес Твоїх, грішним відкриваєш;
Радуйся, Провіднице прозорлива, бо шлях спасіння їм показуєш.
Радуйся, всеблага наша Наставнице, бо любов’ю Твоєю нас прихиляєш;
Радуйся, бо за всі блага Твої вдячності нас навчаєш.
Радуйся, бо скорботу нашу в радість перетворюєш;
Радуйся, бо безсумнівною надією нас утішаєш.
Радуйся, бо згубні пристрасті наші руйнуєш;
Радуйся, бо благим намірам сприяєш.
Радуйся, Владичице, Невипивана Чаша, духовну спрагу нашу тамуюча.

Кондак 3
Сила Всевишнього і благодать Владичиці укріпляли одного чоловіка, що страждав від недуги пияцтва, коли він, ноги розслаблені маючи, ішов до міста Серпухова, повеління Богоматері, через преподобного Варлаама передане, виконуючи. Прийшовши ж у місто це, знайшов ікону Пречистої Богоматері, і отримав зцілення від недуги своєї душевної і тілесної, з глибини душі подячно взивав Богу: Алилуя.

Ікос 3
Маючи джерело неміліюче, невипивану чашу небесних дарів, не тільки люди міста Серпухова, але і всі православні християни інших міст і сіл приходячи до Твого пречудного образу, "Невипивана Чаша” іменованого, і перед ним отримавши зцілення, припадаючи, подячними устами взивають до Тебе: 
Радуйся, купіль, що в ній всі наші скорботи тонуть;
Радуйся, чашо, Тобою ж радість спасіння нашого приймемо.
Радуйся, бо наші недуги душевні і тілесні лікуєш;
Радуйся, бо пристрасті наші силою молитов Твоїх приборкуєш.
Радуйся, бо кожному, що молиться, в усякій потребі корисне даруєш;
Радуйся, бо незліченні щедроти всім подаєш.
Радуйся, бо милості скарб нам відкриваєш;
Радуйся, бо милосердя до грішних являєш.
Радуйся, Владичице, Невипивана Чаша, духовну спрагу нашу тамуюча.

Кондак 4
Бурю помислів сумнівних маючи в душі, але зі щирим покаянням припадаючи до Твого невимовного милосердя, одержимі пристрастю пияцтва, отримують зцілення, і з глибини серця взивають до народженого від Тебе Спасителя нашого: Алилуя.

Ікос 4
Чує Господь важкі скорботи, голосіння і плач жінок, матерів, дітей, рідні яких одержимі пристрастю пияцтва, і дарує їм, Владичице, Твою ікону, від неї ж всі, що припадають, отримують утіху і радість духовну, і взивають Тобі зі сльозами: 
Радуйся, Агнице, що породила Агнця, який прийняв гріхи світу;
Радуйся, чаше, що черпає нам радість від джерела безсмертя.
Радуйся, скорботних матерів утіхо;
Радуйся, тих, що загубили надію, сподівання.
Радуйся, припадаючих до Тебе, Благодатна охороно;
Радуйся, скорботних розрадо і утіха.
Радуйся, що збурення пристрасті пияцтва втихомирюєш;
Радуйся, що руку допомоги Твоєї потребуючим простягаєш.
Радуйся, Владичице, Невипивана Чаша, духовну спрагу нашу тамуюча.

Кондак 5
Як Богосяйну зірку, чесну ікону Твою Ти нам показала, Владичице світу, її ж ми бачачи, з вірою сердечною молимось до Тебе, Богородице, і промовляємо: зціли страждаючих пияцтвом та іншими недугами душевними і тілесними, вірних же навчи приносити хвалу Богу: Алилуя.

Ікос 5
Бачачи чудеса преславні і знамення пречудесні, що бувають не тільки від ікони Твоєї, в місті Серпухові явленої, але і від подібних цій іконі списаних зображень, припадаючи до них, смиренно взиваємо до Тебе: 
Радуйся, завжди до Тебе ревно припадаючих Помічнице;
Радуйся, що благосердно чуєш моління наші.
Радуйся, що місто Серпухов благословенням Твоїм осінила;
Радуйся, що в усіх краях славу чудес Твоїх показала.
Радуйся, всім потребуючим скарбе зцілення невичерпний;
Радуйся, тих, що в трезвінні утверджуються, Покровителько всемогутня.
Радуйся, всім, хто бореться з мирським, плотським, дияволом і пияцтвом, добра помічнице;
Радуйся, тим, хто живе в миру благочесно, Ревна Заступнице.
Радуйся, Владичице, Невипивана Чаша, духовну спрагу нашу тамуюча.

Кондак 6
Прославляючи чудеса Твої, Богородице, що від ікони Твоєї, "Невипивана Чаша” іменованої, походять, молимо Тебе, Пречиста, зі сльозами: Визволи всіх нас від пристрасті до вина і від падіння духовного, навчи нас стриманості, призиваючи взивати Богу: Алилуя.

Ікос 6
Засяяла Ти в сяйві Божественної слави, Діво Богоотроковице, на Немовля, Предвічного Бога, Господа нашого Ісуса Христа дивлячись, Він же в сосуді, як в невипиваній чаші предстоїть, як ми Тебе бачимо на іконі Твоїй "Невипивана Чаша” незбагненно названій, що від неї визволення від пристрасті пияцтва даруєш тим, хто з вірою приходить: ради цього зі сльозами підносимо до Тебе слова нестихаючі: 
Радуйся, бо за Тебе радіє і торжествує ангельський собор і людський рід;
Радуйся, бо слава Твоя перевищує похвали земні і небесні.
Радуйся, бо незбагненним зображенням Сина в сосуді Тайну Божественної Євхаристії нам відкриваєш;
Радуйся, бо народженого Тобою Агнця, що завжди споживається і ніколи не вичерпується, нам дивно являєш.
Радуйся, Чашо життя безсмертного, що до воріт життя вічного нас приводиш;
Радуйся, що з джерела нетління і радості спраглі душі наповнюєш.
Радуйся, що наймерзенніших і відкинутих Своєю незліченною благодаттю не залишаєш;
Радуйся, що від прірви погибелі милосердям Твоїм безнадійних рятуєш.
Радуйся, Владичице, Невипивана Чаша, духовну спрагу нашу тамуюча.

Кондак 7
Прагнучи віддячити Тобі, Владичице, за зцілення від недуги пияцтва, чоловік один оздобив Твою пречудесну ікону, Богородице, що в місті Серпухові перебуває, з глибини серця співаючи Богу: Алилуя.

Ікос 7
Нове чудо бачимо, Владичице, від ікони Твоєї святої: страждаючий від недуги пияцтва раб Божий Стефан, припадаючи до Твого материнського заступництва, від тяжкої недуги своєї звільнився, і дякуючи Тобі, прекрасними дарами ікону Твою прикрасив, і припадаючи до неї, зі сльозами взивав до Тебе так: 
Радуйся, Життєдайне Джерело зцілень;
Радуйся, Чашо небесна Божественних дарів.
Радуйся, Річко зцілень невисихаюча;
Радуйся, море, що всі наші пристрасті потопляєш.
Радуйся, бо тих, що під тягарем гріха пияцтва падають материнськими руками Твоїми підводиш;
Радуйся, бо подячні дари не відкидаєш.
Радуйся, бо серця благочестивих людей звеселяєш;
Радуйся, бо всі добрі прохання наші виконуєш.
Радуйся, Владичице, Невипивана Чаша, духовну спрагу нашу тамуюча.

Кондак 8
Дивно і сумнівно невіруючим чути, як ікона Твоя свята "Невипивана Чаша” дарує чудо Божественних зцілень. Ми ж, увірувавши слову Твоєму, Владичице, мовленому до первісної ікони Твоєї: "Благодать Народженого від Мене і Моя з цією іконою нехай буде”, - віруємо, що ця ікона Твоя благодать Твою дарує. Тому благоговійно поклоняючись, цілуємо її, співаючи Богу: Алилуя.

Ікос 8
Всі люди, що страждають від недуги пияцтва, надію свою на Тебе, Владичице, покладають. Зглянься на недуги і страсті наші, бо хто нас грішних виведе з ями погибелі та бідності духовної і тілесної, якщо не Ти, Владичице, ради цього, схиливши коліна перед Твоїм Пречистим Образом взиваємо Тобі так: 
Радуйся, що моління грішників не відкидаєш;
Радуйся, бо тим хто призиває Тебе, Свою небесну допомогу посилаєш.
Радуйся, бо глибину милосердя Твого грішним показуєш;
Радуйся, бо тих, хто впав у відчай і втратив надію, підбадьорюєш.
Радуйся, бо одержимим пристрастю пияцтва руку допомоги простягаєш;
Радуйся, бо терпеливих страждальців благодатними дарами втішаєш.
Радуйся, бо недуги наші душевні і тілесні лікуєш;
Радуйся, бо дрібні радості світу цього нас відкидати навчаєш.
Радуйся, Владичице, Невипивана Чаша, духовну спрагу нашу тамуюча.

Кондак 9
Всі створіння ангельські дивуються справі Твого милосердя, Господи, що дарував грішному роду людському міцну Заступницю і Помічницю, що до наших немочей прихильна, і від гіркої недуги пияцтва рятує, і вірних навчає співати Богу: Алилуя.

Ікос 9
Світочі людські безсилі принести належну похвалу славному, Владичице, ікони Твоєї явленню. Чи ж ми, грішні, скверними устами нашими зможемо принести достойну похвалу Заступниці нашій. Однак, незліченні чудеса Твоєю іконою явлені бачачи, душею і серцем радіючи, Тобі промовляємо: 
Радуйся, що від священного образу Твого чудеса випромінюєш;
Радуйся, що від бід та скорбот швидко позбавляєш.
Радуйся, що відкидаючих Тебе осоромлюєш;
Радуйся, що від усякого зла, припадаючих до Тебе, оберігаєш.
Радуйся, що смиренним сяйвом Твоїм морок гріха та імлу пристрастей наших розганяєш;
Радуйся, що душі наші любов’ю до Тебе і Сина Твого наповнюєш.
Радуйся, що на шлях покаяння нас премудро настановляєш;
Радуйся, про добру відповідь нашу перед Суддею Праведним щира Заступнице.
Радуйся, Владичице, Невипивана Чаша, духовну спрагу нашу тамуюча.

Кондак 10
Бажаючи врятувати багатьох, що страждають від недуги пияцтва, чудесну ікону Твою, Богомати, дарувала єси, і всі одержимі цією пристрастю до чудотворного образу Твого припадають, і отримавши зцілення радісно співають Богу: Алилуя.

Ікос 10
Стіною Ти є і щитом, Богомати, для людей, що страждають від недуги пияцтва, та всіх, що щиро до Тебе припадають і ікону Твою святу схиляючись шанують. Бо її дарував нам милостивий Господь на допомогу і лікування від згубної пристрасті, і цим призиває нас співати Тобі: 
Радуйся, безнадійних Надіє і від скорбот наших визволення;
Радуйся, хвороб душевних і тілесних зцілення.
Радуйся, бо нечистоту нашу чистотою Твоєю очищаєш;
Радуйся, бо Своєю благодаттю нашу недостойність просвітлюєш.
Радуйся, бо тягар наш тлінний у нетлінність обертаєш;
Радуйся, бо моління наші Твоїм заступництвом підсилюєш.
Радуйся, бо в немочах наших нас підтримуєш;
Радуйся, бо пристрасті, що нас огортають, швидко розвіюєш.
Радуйся, Владичице, Невипивана Чаша, духовну спрагу нашу тамуюча.

Кондак 11
Пісню нашу смиренну, повну любові та ревності, Тобі принесену, не відкинь, Чиста, і не відверни від зневірених та страждаючих від недуги пияцтва образу Свого, але допоможи їм і нам очиститися від усякої скверни гріховної, щоб могли достойно і праведно співати Богу: Алилуя.

Ікос 11
Світлоносною свічкою бачимо Тебе, Пресвята Діво, бо образ Твій святий променями благодаті Твоєї темряву гріховну проганяє і на світлу дорогу добродійств направляє тих, що з вірою до Тебе співають так: 
Радуйся, бо заступництвом Твоїм від метушні миру цього неспокійного нас позбавляєш;
Радуйся, бо підступи пристрастей тілесних відкидати нам допомагаєш.
Радуйся, бо наміри добрі в серце наше вкладаєш;
Радуйся, бо нечисте сумління наше очищаєш.
Радуйся, бо від тяжкої недуги пияцтва страждаючих позбавляєш;
Радуйся, бо до щирого покаяння та врозуміння призиваєш.
Радуйся, бо душі всіх зачерствілих пом’якшуєш;
Радуйся, бо тих, хто допомоги Твоєї просить і ім’я Твоє славить спасаєш.
Радуйся, Владичице, Невипивана Чаша, духовну спрагу нашу тамуюча.

Кондак 12
Благодать Божа, притаманна іконі Твоїй, "Невипивана Чаша” іменованій, кличе до неї, Владичице, усіх скорботних, знедолених, вдів і стариць, а щонайдужче ж усіх, що страждають від недуги пияцтва, і не розчаровані відходять, Пречиста, від невипиваної чаші Твоїх Божественних дарувань, але невичерпно отримуючи зцілення від чудотворного образа Твого, Всеблага, подячно співають Богові: Алилуя.

Ікос 12
Оспівуючи Твої чудеса і велику милість явленні до людей, що одержимі пристрастю пияцтва, молимо Тебе, Владичице, врятуй і помилуй, і настав нас на шлях праведний, і не залиши нас, покрову Твого шукаючих і взиваючих до Тебе: 
Радуйся, що стримуванню від гріха пияцтва всіх закликаєш;
Радуйся, що від пристрасті до вина росою милості Твоєї звільняєш.
Радуйся, стражденних від тяжкого гріха пияцтва щоденне лікування;
Радуйся, тих, що бідують в пристрастях Швидка Помічниця.
Радуйся, легкодухих чудове підбадьорення;
Радуйся, добросердних велика радість.
Радуйся, що гордих упокорюєш;
Радуйся що смиренних піднімаєш і всім порятунку бажаєш.
Радуйся, Владичице, Невипивана Чаша, духовну спрагу нашу тамуюча!

Кондак 13
О, Премилостива Мати Найсолодшого Господа нашого Ісуса Христа! Нинішнє наше почуй моління і позбав нас від усіх недуг душевних і тілесних, щонайбільше ж: звільни страждаючих від недуги пияцтва рабів Твоїх (імена), щоб не в гріхах загинули, але так спасенні Тобою повсякчас співали Богові: Алилуя. 
Цей кондак читається тричі. Після цього знову читаються перший ікос і перший кондак.

* * *                    

Молитва до Пресвятої Богородиці перед Її іконою «Невипивана чаша»

О, Премилосердна Владичице! До Твого заступництва нині прибігаємо, молінь наших не знехтуй, але милостиво почуй нас: дружин, дітей, матерів і тяжкою недугою пияцтва одержимих, що заради неї від матері своєї — Церкви Христової і порятунку відпадають, братів і сестер і родичів наших зціли. О, Милостива Мати Божа, торкнися сердець їх і скоро підніми від падінь гріховних, до рятівної помірності приведи їх. Ублагай Сина Свого, Христа Бога нашого, хай простить нам гріхи наші і не відверне милості Своєї від людей Своїх, але зміцнить нас у тверезості і цнотливості. Прийми, Пресвята Богородице, молитви матерів, про чад своїх, дружин що сльози проливають, про чоловіків своїх ридаючи, дітей, сиріт і убогих, заблудлих, залишених, і усіх нас, що до ікони Твоєї припадаємо. І нехай досягне це благання наше, молитвами Твоїми, до Престолу Всевишнього. Покрий і убережи нас від лукавого переслідування і всіх підступів ворожих, у страшну ж годину відходу нашого допоможи пройти безперешкодно повітряні митарства, молитвами Твоїми позбав нас вічного осуду, щоб покрила нас милість Божа на віки віків. 
Амінь