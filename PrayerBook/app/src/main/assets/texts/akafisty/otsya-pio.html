Кондак 1
Найласкавішого  та покірного Божого улюбленця в  молитвах сьогодні прославляємо. А  ти, отче Піо, що наділений добротою і святістю, укріпи наші серця, додай сили, щоб ми вистояли та гідно пройшли цю земну мандрівку, співаючи:
Радуйся, отче Піо, світлий промене Божої  Любові!

Ікос 1
Світильником  віри для світу явився ти, святий, та маючи безмежні ласки, якими Господь  тебе наділив, витерпів все життя  без нарікань та тривог. Додай нам духовного миру та допоможи розпалювати все більший вогник любові до Бога та ближніх, щоб ми заносили перед Престіл Господньої Любові цю пісню:
Радуйся, відблиску Божої слави;
Радуйся, молитво миру і любові;
Радуйся, сіячу правди Христової;
Радуйся, смолоскипе безсмертя;
Радуйся, потіхо в наших сльозах і горю;
Радуйся, бальзаме чистоти і смиренності;
Радуйся, світанку нашого покаяння;
Радуйся, терпелива святосте;
Радуйся, тиха пристане молитви;
Радуйся, проліску вічності;
Радуйся, воїне, що огортаєш нас щитом любові;
Радуйся, божественна насолодо душ наших;
Радуйся, отче Піо, світлий промене Божої  Любові! 

Кондак 2
Жезлом  терпіння та, водночас, ласки Христос  огорнув тебе і на протязі п'ятдесяти років дав відчути Свою агонію та болі, які Він зносив від цвяхів та ран на Голготі, щоб пригадати нам, грішним, що Він перший полюбив нас та навчив співати: Алилуя!

Ікос 2
Маючи стигми на руках і ногах, на ребрі і серці, які щодня кровоточили, ти був мучеником ще за життя, цим самим унаочнював людям цілого світу Христові Святі Рани та Його муки. Проте завжди ти залишався простим та відкритим до людей і радо заносив їхні прохання до Храму Вічної Святості. Вислухай нашу молитву, що від серця підносимо і прийми оцю пісню:
Радуйся, покоро, любов'ю огорнута;
Радуйся, вірний слуго Христового саду;
Радуйся, куполе досконалості;
Радуйся, поклику святості;
Радуйся, запаху троянд Любові;
Радуйся, галузко життя вічного;
Радуйся, жертвенний скарбе милосердя;
Радуйся, соловейку Серця Христового;
Радуйся, похвало ангелів;
Радуйся, розуме блаженства;
Радуйся, щирий голосе тихої молитви;
Радуйся, боговибрана тайно Любові;
Радуйся, отче Піо, світлий промене Божої  Любові! 

Кондак 3
Будучи  малим Франциском, ти вступив до монастиря, щоб таким чином, вірно і віддано служити Богові, боротися та мужньо терпіти бичування сатани, плачучи молитвою зносити все заради Христа, співаючи ангельську пісню: Алилуя!

Ікос 3
Ти  є милосердний заступник перед Лицем Вседержителя для всіх, хто гаряче призиває твоєї опіки. Постукай у Двері Господа і за наші прохання, які тобі заносимо. Даруй нам спокій серця, щоб ми з синівським довір'ям уповали на твої моління і взивали:
Радуйся, бо ти наша надія і захист;
Радуйся, бо ти прірву гріха руйнуєш;
Радуйся, бо ти радість Любові заносиш в серця;
Радуйся, бо ти наше життя просвічуєш;
Радуйся, бо ти запалюєш вогник досконалості;
Радуйся, бо ти світлицю Господа готуєш;
Радуйся, бо ти милосердям розцвітаєш;
Радуйся, бо ти свідоцтво нашої віри;
Радуйся, бо ти наповнюєш водою вічності келих життя;
Радуйся, бо ти темряву із сердець розсіваєш;
Радуйся, бо ти запевнюєш у вірі та любові;
Радуйся, бо ти теплом зігріваєш душі вірних;
Радуйся, отче Піо, світлий промене Божої  Любові!

Кондак 4
«Неможливо  зносити страждання, переживаючи їх далеко від хреста», - навчав ти, отче Піо, та, цим самим, утвердив віру багатьох у непохитній та терпеливій любові до Христа. І, прагнучи занести всі людські пожертви, що тобі складали, святий, на Престіл Господа, ти спорудив велику клініку «Дім Милосердя» для вбогих хворих людей, яким радо услуговував, потішав та благословляв, співаючи Господеві: Алилуя!

Ікос 4
Через приклад твого життя, ми намагаємося  дивитись в очі Христові, довіряти і бачити Його, як у терпіннях на Голготі, так і в славному Воскресінні, щоб через твої заслуги та щирі молитви, ми осягнули вічну радість у Небесному Царстві, оспівуючи тебе:
Радуйся, куполе віри;
Радуйся, віночку троянд Любові;
Радуйся, храме милосердя;
Радуйся, утаєнний діаманте молитви;
Радуйся, колисочко миру;
Радуйся, сяйвом Божих ласк огорнутий;
Радуйся, лампадо вічності;
Радуйся, квіточко чистоти;
Радуйся, ревна святосте;
Радуйся, кедре досконалості;
Радуйся, невичерпна Христова радосте;
Радуйся, жезле духовного миру;
Радуйся, отче Піо, світлий промене Божої Любові!

Кондак 5
Христові  рани пригортали до твоєї сповідальниці  сотні тисяч людей, адже духовною мудрістю сповнений ти, святий отче Піо, немов життєдайним бальзамом розлитий у серцях, які очікують твоєї допомоги і з вірою кличуть: Алилуя! 

Ікос 5
«Довіряю  так Ісусу, що навіть якби побачив  перед собою відкрите пекло, сам  знаходився на краю прірви, то б не засумнівався, не втратив би довіри, не зневірився, але покладав в Ньому надію» - казав ти, отче Піо, щоб нам подати приклад довіри до Господа. А ми, перейняті твоєю глибокою вірою постановляємо завжди довіряти Богові та не захитатися, навіть, дивлячись в очі спокуснику душ і з трепетом серця взивати:
Радуйся, бо ти підносиш серця до Господа;
Радуйся, бо ти рікою терпеливості нас наповняєш;
Радуйся, бо ти захист тих, що на тебе уповають;
Радуйся, бо ти свіча побожності;
Радуйся, бо ти спрагу недужих втамовуєш;
Радуйся, бо ти відганяєш від нас болі та напасті;
Радуйся, бо ти побідоносним мечем визволяєш  із тенет диявола;
Радуйся, бо ти приводиш душі до Вседержителя;
Радуйся, бо ти в ризу правди одягнений;
Радуйся, бо ти бальзамом чистоти прикрашений;
Радуйся, бо ти вірою і молитвою перемагаєш спокусника;
Радуйся, бо ти собор єдності душі із Богом;
Радуйся, отче Піо, світлий промене Божої Любові!

Кондак 6
Найціннішим приниженням, яке запровадить нас до глибокої покори ти вважав таке, яке ми зовсім не очікуємо і не бажаємо, часто пов'язане із нашим покликанням чи професією. Нехай і наші серця запалають святою покорою та терпеливістю заради Господа, яку так гаряче пережив ти, щоб ми співали ангельську пісню: Алилуя! 

Ікос 6
Ти  щоразу свідомо й свято служив Службу Божу, знаючи, що вона є причиною чудесних перемін у віруючій душі та, що вона є джерелом щедрих духовних і матеріальних ласк, про які ніхто й сам не знає. Огорни наше серце духом твоєї молитви та навчи ревно прислуговуватися серцем Богові, возносячи подячно оцю пісню:
Радуйся, бо ти духовний сад небесних плодів;
Радуйся, бо ти амфора терпіння Христового;
Радуйся, бо твоя молитва є солодкою поживою  для душ вірних;
Радуйся, бо ти палкою любов'ю до Бога пройнятий;
Радуйся, бо ти гроно спасіння для потребуючих;
Радуйся, бо ти гіркоту гріха із серця викорінюєш;
Радуйся, бо ти наповнений молитвою і вірою;
Радуйся, бо ти чаша Крові Спасителя;
Радуйся, бо ти Любов'ю до Христа палаючий;
Радуйся, бо ти вінцем терпіння уквітчаний;
Радуйся, бо ти покорою сіяючий;
Радуйся, бо ти ревністю сповідництва обдарований;
Радуйся, отче Піо, світлий промене Божої Любові!

Кондак 7
«Ми завжди повинні зберігати непорушними  дві чесноти: лагідність до ближнього  і святу покору перед Богом» - цими словами часто зігрівав ти розум і серця людей, що падали у відчай через спокуси та терпіння. Допоможи нам піднести упалу в гріхи душу, розбуди в ній вогонь покаяння та по-батьківськи підтримуй на шляху подальшої земної мандрівки, щоб співати з любов'ю: Алилуя! 

Ікос 7
Одягнений у ризу святості, ти, отче Піо, завжди закликав вірити і поручати щораз більше себе Богові, а через це осягнути святість. Насити нас поживою дарів Любові, щоб ми відчували найприємніший запах троянд Христового саду, який на протязі життя пробивав із кровоточивих стигм на твоєму тілі, щоб вірно пригорнувшись до стіп Господа, подячно тебе оспівували:
Радуйся, тиха пристане молитви;
Радуйся, божественна насолодо душ наших;
Радуйся, покоро, вища Сіону;
Радуйся, щирий молільнику;
Радуйся, благодаттю окрилений;
Радуйся, вірністю Христові сповнений;
Радуйся, радістю блаженства огорнений;
Радуйся, глибиною мудрості просвічений;
Радуйся, милостива купино спасіння;
Радуйся, керманичу до святості;
Радуйся, благословенням Божим пройнятий;
Радуйся, духовна ріко нашої насолоди;
Радуйся, отче Піо, світлий промене Божої Любові!

Кондак 8
Ти  дякував Богові за терпіння та випробовування і без жодних нарікань приймав  усе, що Він тобі приготував. За таку вірність та повну відданість себе Христові, Він возносить тебе зі святими, там, де співають ангели: Алилуя! 

Ікос 8
Будучи  перлиною духівництва, ти подаєш до сьогодні духовні дари, які сповнюють наші серця терпеливістю у випробовуваннях, витривалістю у спокусах, опорою у безнадії, любов'ю у ненависті. Бережи наші душі, які тобі в опіку поручаємо та допоможи у серці виплекати Любов, Якою нас вчив любити Христос, та прийми в дарунок оцю пісню:
Радуйся, бо ти здіймаєш із серця тягар гріхів;
Радуйся, бо ти насолоджуєш наші серця святістю;
Радуйся, бо ти сяйвом доброти і любові палаєш;
Радуйся, бо ти возносиш наш голос до Творця;
Радуйся, бо ти пеленою правди нас повиваєш;
Радуйся, бо ти правилом терпеливості нас настановляєш;
Радуйся, бо ти покорою нас огортаєш;
Радуйся, бо ти свічою мудрості нас просвічуєш;
Радуйся, бо ти Словом Творця наповнений;
Радуйся, бо ти Любов'ю нас зцілюєш;
Радуйся, бо ти кораблем нашої покори кермуєш;
Радуйся, бо ти губителя душ від нас відганяєш;
Радуйся, отче Піо, світлий промене Божої  Любові!

Кондак 9
Благословенною  криницею Господніх ласк, був ти, святий, з якої неможливо все вичерпати, бо ти сповнений великою любов'ю до кожної душі та з радістю линеш на допомогу тим, які тебе чекають. А відчуваючи думки та сумління людей, ти збуджував серце кожного до щирішого каяття, навернення і поправи свого життя. Тому поспіши, отче Піо, розтопи наш холод ненависті, злоби, зависті і гніву, щоб ми духовно відроджуючись, співали з радістю серця: Алилуя! 

Ікос 9
Заручившись великою довірою до Богородиці, ти з любов'ю називав її «Матусею» і завжди, уповаючи на її покров, розбуджував у серці рідну любов. Просимо, тебе, отче Піо, поглянь на нашу відданість Пречистій Діві та злучи наші серця під її проводом, щоб через Її заступництво та твої молитви ми осягнули вічну радість у Небесному Царстві, співаючи тобі:
Радуйся, ріко миру;
Радуйся, світлосяйна амфоро;
Радуйся, святістю палаючий;
Радуйся, духом покаяння сповнений;
Радуйся, бо ти зігріваєш теплом любові;
Радуйся, бо ти запалюєш серця вогнем покаяння;
Радуйся, бо ти насаджуєш у нас корінь милосердя;
Радуйся, бо ти захоронюєш душі від упадку;
Радуйся, бо ти славиш Христа своїм життям;
Радуйся, бо ти променем любові пробиваєш лід  ненависті;
Радуйся, бо ти віночком духовної радості зодягнений;
Радуйся, бо ти сітями віри спасаєш душі від  загибелі;
Радуйся, отче Піо, світлий промене Божої Любові!

Кондак 10
Дивні хвороби та постійні одужання завжди бентежили лікарів, бо таких чудес людський розум збагнути не міг. Навіть по твоїй смерті Господь показав твою святість, загоївши усі кровоточиві стигми на нетлінному тілі. І, справді, ти переповнений чудес, бо Господня воля на тобі, отче Піо, була символом Його величі та сили, якою Бог може оздоровити кожного, хто з дитячою вірністю та покликом серця іде за Його голосом, взиваючи: Алилуя!

Ікос 10
«Отче Піо, допоможи мені!» - голосили сотні сердець і жодне не зосталося без твоєї допомоги. Бо, маючи дар білокації, ти перебував в один час із багатьма потребуючими та підтримував їх у терпінні і болях. Тому сьогодні, святий, зглянься над нами, що звертаємо до тебе свої щирі моління, щоб припавши до твого заступництва, ми знайшли спокій душі в Бозі та засилали з любов'ю серця тобі пісню:
Радуйся, сіячу блаженства;
Радуйся, прикладе побожності;
Радуйся, вчителю віри;
Радуйся, дороговказе до щасливої вічності;
Радуйся, колиско милосердя;
Радуйся, храме любові;
Радуйся, опікуне знедолених;
Радуйся, непоборний щите у випробовуваннях;
Радуйся, керманичу в хвилях спокуси;
Радуйся, колосочку істини;
Радуйся, свіче гарячої молитви;
Радуйся, блаженна покоро;
Радуйся, отче Піо, світлий промене Божої Любові!

Кондак 11
Вимолюючи у Пресвятої Богородиці заступництва, ти завжди відчував її присутність і підтримку при хворобах та, навіть, в хвилі смерті бачив її святий покров. Допоможи нам, святий Піо, наслідуючи тебе, осягнути тверду віру, щирі сльози покаяння за гріхи, направ наше серце, щоб завжди жити у паростках любові, та перебуваючи під омофором Пречистої Діви Марії, бути милими Богові, співаючи: Алилуя! 

Ікос 11
Та  не лише ми просимо твоєї молитви  та заступництва, але й душі померлих, які безліч разів благали про молитву впродовж всього твого життя. А ми, йдучи за твоїм прикладом, постановляємо також молитися за душі, які потребують духовної допомоги та вимолювати для них прощення гріхів, щоб через молитву осягнути їм спасіння, а нам нагороду у вічності, засилаючи тобі пісню:
Радуйся, праведного життя наставнику;
Радуйся, прикладе Христової вірності;
Радуйся, твердине нашого спасіння;
Радуйся, голубе миру;
Радуйся, галузко всепрощення;
Радуйся, світильнику непохитної віри;
Радуйся, молитво любові;
Радуйся, тиха святосте;
Радуйся, зоре незахідна;
Радуйся, непереможний жезле спасіння;
Радуйся, в чистоту одягнений;
Радуйся, вінцем перемоги уквітчаний;
Радуйся, отче Піо, світлий промене Божої Любові! 

Кондак 12
Перебуваєш  ти в оселях найвищої Любові, - біля Бога, то ж благаємо тебе, святий отче Піо, вимоли та зміцни силу нашої молитви і укріпи віру, щоб ми могли впевнено ступати по земній мандрівці наших випробувань, щоб пройшовши її, ми одягнулися в одежу перемоги, співаючи з ангелами: Алилуя! 

Ікос 12
Все життя ти ревно дбав про спасіння душ та завжди бажав допомагати іншим. І твоє милосердя пломеніє до сьогодні, бо всі, хто благає тебе про допомогу, отримують ласки. Тому просимо твого заступництва над нами, вимоли у Бога ласк, які ми конечно потребуємо, щоб взивали радісно в серці:
Радуйся, запаху святості;
Радуйся, вервице безнастанної молитви;
Радуйся, вірних допомого;
Радуйся, підтримко упавших;
Радуйся, милосердний молільнику;
Радуйся, кормителю душ наших;
Радуйся, світанкова зоре;
Радуйся, світильнику непохитної віри;
Радуйся, підпоро Церкви Христової;
Радуйся, золотий скарбе душ наших;
Радуйся, покірна терпеливосте;
Радуйся, радосте нашого життя;
Радуйся, отче Піо, світлий промене Божої  Любові!

Кондак 13
Терпеливого опікуна і заступника наших душ  в молитвах сьогодні прославляємо - святого отця Піо, особливого святого, вибраного Христового поміж двома світовими війнами, де Господь у своїх дітях - міліонних жертвах криваво терпів, що відбилося у п'ятдесятилітнім кровоточенні святого. А ти, отче Піо, допоможи нам розбудити щирий жаль покаяння, вимоли прощення наших гріхів, пробуди душі до покути та виправлення життя, додай сил у духовній боротьбі та випроси у Бога спасіння наших душ, за що ми із щирим серцем засилаємо Богові ангельську пісню: Алилуя!

* * *

Молитва
О, святий отче Піо, прибігаємо сьогодні до твого заступництва та із сильною вірою і любов'ю просимо: не залиш нас, що із надією серця тебе благаємо. Спрямуй наше життя в русло Істини та Любові, щоб ми заслужили спасіння душі та вічну нагороду в Небесному Царстві. Бо маємо тебе за свого опікуна та покровителя, тож не відкинь наших прохань, що тобі сьогодні складаємо.
Ти  є прикладом покори, терпеливості, глибокої віри та великої любові, отож допоможи, щоб і в наших серцях запалювався все більший вогник любові до Бога та ближніх, віра утверджувалась, а всі прикрощі та негаразди життя ми сприймали терпеливо, з розумінням Божого допусту, щоб не возносили себе, а завжди покірно сприймали все, що Господь для нас приготував, щоб не лише насолоджувались Божими дарунками, але й вміли належно за них подякувати. Бо Христові Рани, терпіння, які Він зносив за спасіння світу, відбилися на твоєму тілі та є прикладом великої любові Бога до людей. Переносячи страшні муки, несправедливий осуд та смерть на хресті, Господь показав, як Він любить світ, як хоче бачити спасіння людини, зокрема кожного із нас. Він дарує нам Своїми стражданнями та величним Воскресінням дорогоцінний викуп з неволі гріха.
Підтримай нас у спокусах, щоб ми не похитнулись, подай свою руку допомоги, щоб не впали у гріхи, вимоли разом з усіма святими прощення у Господа за наші провини, яких не злічити. Щоб ми з надією та вірою, уповаючи на твою допомогу, осягнули найвищу мету - Царство Боже та завжди, дякуючи тобі та всім святим, благословляли Господа, що Такий милосердний над нами. Нехай наше життя буде милим Богові, щоб під Його благословенням та твоїм заступництвом ми осягнули вічну Спадщину, приготовану Христом. 
Амінь