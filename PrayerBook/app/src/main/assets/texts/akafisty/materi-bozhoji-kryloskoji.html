Кондак 1
Пресвята Пречиста Діво і Мати Христа-Бога! Сьогодні ми з трепетом серця звертаємось про допомогу до Тебе, о Маріє, Мати наша, збережи наші душі від упадку в спокуси, від лиходіянь диявольських, охорони нас покровом Твоїм святим та навчи завжди славно й велично прославляти Тебе, викликуючи радісно:
Радуйся, Маріє, чудотворнице крилоська!

Ікос 1
Через образ Твій, Богородице, Ти зливаєш Свою невимовну ласку і показуєш нам велику любов, що спливає віками і огортає радістю наші серця. Нехай вона буде нам допомогою і захороною від пут лукавого, щоб ми збережені, могли гідно й славно величати Тебе такими піснями:
Радуйся, зоре, що показуєш нам шлях істини;
Радуйся, подиву незбагненної Мудрості;
Радуйся, сурмо Господньої слави;
Радуйся, подателько Божої ласки;
Радуйся, свіче незгасного вогню;
Радуйся, невимовний світе любові;
Радуйся, соборе премудрості;
Радуйся, скарбе життя;
Радуйся, поборнице нечистоти та погордження;
Радуйся, світелко нашого прозріння;
Радуйся, соловейку Господнього задуму;
Радуйся, колиско нашого життя;
Радуйся, Маріє, чудотворнице крилоська!

Кондак 2
Про чуда Твої, Богомати, линуть слова прослави і подяки з невимовною силою голосу людей, що отримують допомогу, зцілення та безкінечні ласки, співаючи: Алилуя!

Ікос 2
Паломники цілого світу, незважаючи на великі труднощі та небезпеки ішли до образу Твого, Богоневісто, бо віра в Твою допомогу та заступництво заповнювала увесь їх розум, волю і зігрівала душу, за що ми радісно оспівуємо Тебе піснями:
Радуйся, промінчику життєдайного Світла;
Радуйся, сердець насолодо;
Радуйся, омофором ласк оповита;
Радуйся, наша надіє і радосте;
Радуйся, підтримко у терпіннях і напастях;
Радуйся, смарагде чистоти і премудрості;
Радуйся, блакитна фіалочко саду Господнього;
Радуйся, прибіжище від гріховного ворога;
Радуйся, гучний кимвале Божественної слави;
Радуйся, міцна твердине нашої віри;
Радуйся, золоте руно Господнього спочинку;
Радуйся, джерело ріки Життя;
Радуйся, Маріє, чудотворнице крилоська!

Кондак 3
Ти охорона для всіх, Богородице, бо ніхто не в змозі оповісти про дивні діла Твої, через які нам зсилаєш свої пребагаті та оповиті материнським теплом ласки. А ми в подяку Всемогутньому за клопітливу і всепомічну Мати, в руки якої Він віддав цілий світ, заносимо до Його небесної слави: Алилуя!

Ікос 3
Маріє, Преблагословенна Діво, ми бажаємо завжди бути під Твоїм покровом і особливішими ласками, відчувати Твоє любляче і щире серце, яке щохвилини готове пригорнути і приголубити, щоб ми в подяку заносили Тобі пісню:
Радуйся, християн неустанна заступнице;
Радуйся, покрове нашого життя;
Радуйся, сонце, що до пізнання правди нас приводиш;
Радуйся, корале чистоти і побожності;
Радуйся, струмочку повної благодаті;
Радуйся, плодоносна галузочко блаженного життя;
Радуйся, Царице винограднику Господнього;
Радуйся, опоро, на яку надію покладаємо;
Радуйся, промінчику благодаті і несказанного щастя;
Радуйся, духу божественного оновлення;
Радуйся, кринице невичерпних ласк;
Радуйся, покровителько немічних та знедолених;
Радуйся, Маріє, чудотворнице крилоська!

Кондак 4
Твій чудний образ відтворює чистоту і приклад побожності та духовного, милого Богові життя, що, насправді, руйнує сіті та пастки диявола. Нехай цей образ буде відбитком і на кожному серці, уповаючого на Тебе, щоб ми, споглядаючи на нього бачили приклад досконалості, чистоти, послуху, остраху Господнього та праведного і святого життя – Тебе, Всенепорочна, та взивали радісним голосом: Алилуя!

Ікос 4
Насправді блаженні ті, яким Ти, Богомати, показала невидиме, відкрила неосяжне, – хто бачив Тебе у повноті слави та возносив славу, подяку і поклін Тобі та Богові у Пресвятій Тройці. А ми, що стоїмо і утверджуємося у вірі, надії та любові, засилаємо Тобі, Мати, славну пісню:
Радуйся, окрасо небесних блаженств;
Радуйся, омофоре премудрості та любові;
Радуйся, щира краплинко дощу покаяння;
Радуйся, неоціненний скарбе небесної Любові;
Радуйся, дороговказе до щасливої вічності;
Радуйся, сило, що підносиш нас в упадку;
Радуйся, сопілочко Господньої могутності;
Радуйся, славо висот небесних і земних;
Радуйся, дорогоцінна перлинко Божої благодаті; 
Радуйся, натхненна скарбнице мого серця;
Радуйся, божественна насолодо;
Радуйся, Царице Небесного Царства;
Радуйся, Маріє, чудотворнице крилоська!

Кондак 5
Покров Твій, Богородице, зігріває нас у житті та скріплює у силі, бо Твоя всемогутня рука, з якої Ти роздаєш вірним усі ласки є щедро багата і за такий великий дарунок нам від Господа, ми співаємо: Алилуя!

Ікос 5
Омофором Своїм святим завжди зігріваєш нас, освячуєш і благословиш, і з цими ласками та заступництвом збережи нас, Пречиста Діво, та вчини, щоб ми, будучи навіть в упадку гріха не втрачали надії в Твоє безмірне милосердя, всепрощення, велику любов до нас та повсякчасну допомогу і співали Тобі:
Радуйся, непохитний стовпе віри;
Радуйся, колиско страждаючих;
Радуйся, вишиванко щастя і життя;
Радуйся, ріко Води Живої;
Радуйся, покровителько, в якій захорону знаходимо;
Радуйся, арфо миру і любові;
Радуйся, лілейко чистоти;
Радуйся, стежино життя любові; 
Радуйся, богомільнице за християн безустанна;
Радуйся, запашна квіточко милосердя;
Радуйся, бо засіваєш віру в наші серця;
Радуйся, вірних покровителько і заступнице;
Радуйся, Маріє, чудотворнице крилоська!

Кондак 6
Пресвята Богородице, всі, хто до образу Твого чудного прибігає з вірою і благанням або заносить Тобі щире моління серця, не повертається без особливої ласки. І ми припадаємо перед Тобою, Пречиста, зішли з висот Престолу Царя Господа дари для кожного, хто готовий співати Господеві: Алилуя!

Ікос 6
З бажанням визволитися від кайданів гріха, ми припадаємо перед Тобою, Вседіво, бо переступів наших не злічити, тому вислухай наші щирі моління, бо кличемо до Тебе:
Радуйся, скарбнице блаженного життя;
Радуйся, краплино, оповита ніжністю;
Радуйся, бо ведеш нас стежиною щастя;
Радуйся, бо сильною вірою огортаєш серця;
Радуйся, вівтаре чистоти;
Радуйся, смиренності наставнице;
Радуйся, бо Своїм омофором покриваєш нас;
Радуйся, бо застерігаєш нас перед пропастю гріховною;
Радуйся, бо зцілюєш потребуючих;
Радуйся, бо ховаєш під свій покров знедолених;
Радуйся, бо зігріваєш наші душі любов’ю;
Радуйся, бо захоронюєш вірних від душевної злоби;
Радуйся, Маріє, чудотворнице крилоська!

Кондак 7
Ні ангельські хори, ні людські роди не в силі оспівати величності Твоєї слави, бо Твоє смиренне та миле Богові життя подарувало Життя вічне всьому людству, бо саме з Твого лона прийшов на землю Господь, який відкупив нас від вічної загибелі, за що співаємо похвальну пісню: Алилуя!

Ікос 7
«Чесніша від херувимів і незрівнянно славніша від серафимів» - такі величання засилають Тобі ангели на небесах і ми, грішні, що повсякчасно прибігаємо під Твоє заступництво. Прийми від нас ці моління, що із щирим серцем приносимо:
Радуйся, сонце радості нашого життя;
Радуйся, сповнена теплом і милосердям;
Радуйся, добра вихователько сердець наших;
Радуйся, корале чистоти й смиренності;
Радуйся, Царице неба і землі;
Радуйся, бо палаєш любов’ю до вірних своїх;
Радуйся, бо поспішаєш із допомогою тим, хто в скорботі перебуває;
Радуйся, перлино смиренномудрості;
Радуйся, бо Ти спасіння для засліплених;
Радуйся, душевний бальзаме Любові;
Радуйся, бо захищаєш нас від нападів лукавого;
Радуйся, бо на розум наводиш тих, хто блукає в пітьмі гріховній;
Радуйся, Маріє, чудотворнице крилоська!

Кондак 8
Благословенна Мати і Царице неба та землі! Ти ніколи не полишила того, хто прибігав і молив про допомогу чи заступництво. Отож не відкинь, а вислухай молитви наші, які Тобі щиро заносимо, співаючи пісню: Алилуя!

Ікос 8
Святих уповання, мучеників сило, страждаючих кріпосте, – Пресвята Богородице, що заносиш до Христа-Бога молитви, просьби і перепрошення наші, тому оспівуємо Тебе такими величаннями:
Радуйся, плодоносна галузко любові;
Радуйся, скарбе життя нашого;
Радуйся, премудра наставнице непохитної віри;
Радуйся, Богу посвячена пахуча трояндо;
Радуйся, Престоле небесної слави;
Радуйся, голубко безнастанної молитви;
Радуйся, непереможна скеле спасіння;
Радуйся, твердине правдивої віри;
Радуйся, захороно від спокус і напастей;
Радуйся, світанку миру та любові;
Радуйся, істинна чистото дівичості;
Радуйся, предивна зернино любові;
Радуйся, Маріє, чудотворнице крилоська! 

Кондак 9
Під Твоїм покровом та безчисленними ласками ми утверджуємося та скріплюємося духом, бо сила Твоїх чудес безмежна, тому радісно заносимо величання Господеві: Алилуя!

Ікос 9
Замало є наших молитов та пісень, щоб оспівати та прославити гідно величність слави Твоєї, Всеблага Царице. Бо ні сили ангельські, ні наша людська природа не в силі збагнути Твого величного подвигу, який Ти, Богородице, зробила цілому людству. Але прийми моління нас грішних, що із вдячністю Тобі заносимо:
Радуйся, вселенної радосте;
Радуйся, храме спасіння;
Радуйся, незамінна надіє християн;
Радуйся, покрове життя нашого;
Радуйся, допомого в бідах та горю;
Радуйся, дорогоцінна зірнице Божого задуму;
Радуйся, турботлива пташко спасіння;
Радуйся, гірка сльозино за Христа пролита;
Радуйся, добра виховнице віри;
Радуйся, скорботних радосте;
Радуйся, плачучих потіхо;
Радуйся, зажурливих розрадо;
Радуйся, Маріє, чудотворнице крилоська!

Кондак 10
Співстраждала Ти з Христом і бачила Його смерть страшну. А Твоє материнське серце переносило великі болі, та було увінчане терновим вінцем. Свою опіку над Ісусом Ти показуєш зі славного чудотворного образу, щоб ми поглянули, і зрозуміли, що і за нас Ти піклуєшся щохвилини та допомагаєш жити праведним життям, за що співаємо: Алилуя!

Ікос 10
Все життя Ти посвятила Богові: з Ним народилася, в Його Дусі зростала, сповнила писання пророків і патріархів, з Ним співстраждала і йшла на Голготу та з Ним вознеслася до небес. Ти показуєш приклад істинної віри та повного віддання себе в руки Божі. А ми, споглядаючи на Твоє праведне і боголюбне життя, будемо старатися робити все, як Ти, - згідно Волі Божої, співаючи Тобі пісню:
Радуйся, покоро людям незнана;
Радуйся, сонцесяйний промене радості;
Радуйся, любове, що вчиш нас досконалості;
Радуйся, криштале чистоти і послуху;
Радуйся, сузір’я Божого задуму;
Радуйся, кринице благочестя і милосердя;
Радуйся, соборе премудрості;
Радуйся, світоче любові;
Радуйся, пораднице в найважчих випадках;
Радуйся, сурмо, що закликаєш нас до Бога;
Радуйся, бо допомагаєш нам піднятися з бруду гріховного;
Радуйся, музико вічної Любові;
Радуйся, Маріє, чудотворнице крилоська!

Кондак 11
Пречиста Діво Маріє, Ти молишся безнастанно за нас, та вимолюєш нам прощення гріхів перед лицем Всемогутнього, за це ми приносимо Тобі те, що маємо і можемо дати і посвятити – це нашу молитву і наші серця, щоб нам завжди благословляти і величати Ім’я Господа піснею: Алилуя!

Ікос 11
Не мають такої великої сили наші скромні молитви до Творця, як у Тебе, Пренепорочна, бо Твоє одне ласкаве слово замінить тисячі наших молінь, тому милосердно просимо Тебе, Богородице, змилуйся над нами, щоб не пропасти у мороці гріха та з трепетом серця кликати до Тебе:
Радуйся, джерело милосердя;
Радуйся, слабких кріпосте;
Радуйся, недужих здоров’я;
Радуйся, сумних потіхо;
Радуйся, скривджених захороно;
Радуйся, сиріт заступнице;
Радуйся, неуків пізнання;
Радуйся, безнадійних пораднице;
Радуйся, терпеливих нагородо;
Радуйся, човнику спасіння у морі сумління;
Радуйся, мучеників славо;
Радуйся, подвижників сило;
Радуйся, Маріє, чудотворнице крилоська!

Кондак 12
Богоневісто Преславна, Ти бачиш муки тих душ, що перебувають в чистилищі і бачиш радості тих, що перебувають у невимовній щасливості та очікують другого приходу та справедливого суду Христа-Бога. Отож, благаємо Тебе, Вседіво, вимоли прощення провин померлим нашим рідним, друзям, близьким, але найбільше потурбуйся про тих, що не мають, щоб хтось молився за них. Нехай усі душі будуть милі Богові та возносять з нами славну Господеві пісню: Алилуя!

Ікос 12
Ти захист та захорона, Всеблага наша небесна Мати, бо завжди вчасно подаєш руку допомоги, щоб підвести нас з упадку та труднощів і навчити нас співати Тобі:
Радуйся, захиснице терпеливості й покори;
Радуйся, свічечко незгасимого вогню;
Радуйся, струно життя вічного;
Радуйся, клопітлива ластівко наших душ; 
Радуйся, промене життєдайної Любові;
Радуйся, соловейку Божої Мудрості; 
Радуйся, плодовита смоковнице Христового Саду;
Радуйся, самоцвіте Господньої ласки;
Радуйся, соколе розуміння й терпелиості;
Радуйся, лампадко душевної чистоти;
Радуйся, голубко миру;
Радуйся, світильнице нашого життя;
Радуйся, Маріє, чудотворнице крилоська!

Кондак 13
Всеблага і Пренепорочна Діво Маріє! Твоє життя – наш приклад досконалості, Твоя молитва – наш приклад віри, Твоя любов – приклад нашого життя. І з цією постановою ми хочемо укріпити наше земне життя та зробити несказанно щасливим – вічне. Отож допоможи нам, Богородице, бо до образу Твого чудного й цілющого прибігаємо, не відкинь та пригорни, щоб ми могли славно й велично заспівати: Алилуя!

* * *

Молитва
Богородице і наша Мати, Покровителько й Царице неба і землі! В Тебе сьогодні рятунку шукаємо, бо знемагає поволі наш дух і тіло наше замучене пристрастями й спокусами. Ти – єдина наша опора, на яку надіємося й віримо.
Вилікуй наші зболілі душі, охорони наші серця від лукавих помислів та зміцни їх силою з висоти, щоб ми вистояли у боротьбі із дияволом та щоразу перемагали й переступали погані нахили та гнучкі пастки, що готує кожної хвилини ворог наших душ. 
Скріпи нас, бо на Тебе ми покладаємося, візьми наше життя під свій покров та допоможи гідними й чистими стати перед престолом Царя-Господа та завжди славити Ім’я Його Святе Отця, Сина і Святого Духа, і за Твоїми молитвами перебувати у вічній щасливості та безмежній Любові з Богом, дякуючи та славлячи Тебе повіки. 
Амінь