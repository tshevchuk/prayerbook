Кондак 1

Непереможного Владики Опікуна, Йосифа-Обручника в піснях нині прославляємо! А ти, що маєш сміливість перед Господом, моли Його за тих, що співають: Радуйся, святий Обручниче Невісти неневісної!

 

Ікос 1

Ангел Господній з'явивсь уві сні Йосифові-праведнику, щоб сповістити предивную милість Всевишнього, кажучи:
Радуйся, Йосифе, сину Давидовий,
Радуйся, бо зглянувся Бог на Ізраїля,
Радуйся, бо обітниця сповнюється,
Радуйся, бо пророцтва всі здійснюються,
Радуйся, бо дійшов до Всевишнього стогін закованих,
Радуйся, бо згадав Бог про народ Свій улюблений,
Радуйся, бо вже Пастир іде до овець Своїх,
Радуйся, бо Господар у виноградник навідується,
Радуйся, бо зачала ось Діва,
Радуйся, бо породить Вона Дитя Божеє,
Радуйся, бо Ісусом назвеш ти Його,
Радуйся, бо гряде Бог до люду Свого,
Радуйся, святий Обручниче Невісти неневісної!

 

Кондак 2

Бачачи диво-дивнеє, учинив Йосиф за словом Господнім: прийняв він у дім свій Марію, із подивом кличучи Господеві: Алилуя!

 

Ікос 2

Тайну незбагненну розважаючи, склоняємось перед Премудрістю Божою, слузі ж Господньому Йосифові-Обручнику кличемо:
Радуйся, мужу блаженний і праведний!
Радуйся, бо не послухав ти рад нечестивих,
Радуйся, бо на путь грішну не став ти,
Радуйся, бо ти слово Господнєє вислухав,
Радуйся, бо прийняв ти пораду від Ангела,
Радуйся, бо повірив ти слову небесному,
Радуйся, бо прийняв ти Жону свою,
Радуйся, бо зберіг ти Її непорочною,
Радуйся, служителю Кивота Господнього,
Радуйся, Святої святих охоронче,
Радуйся, захисте дерева райського,
Радуйся, стороже Плоду безсмертного,
Радуйся, святий Обручниче Невісти неневісної!

 

Кондак 3

Сила Всевишнього була зі святим Обручником Иосифом, коли шукав він притулку для Богородиці у Вифлеємі, і, знайшовши печеру за містом, закликав: Алилуя!

 

Ікос 3

Маючи перед собою Господа в тілі людському, дивувався і дякував Богові праведний Йосиф, ми ж, коліна сердець приклонивши, співаємо:
Радуйся, названий батьку Предвічного Бога!
Радуйся, бо свідком ти став дива дивного,
Радуйся, бо пророцтво здійснилося,
Радуйся, бо з Діви нам Бог народився!
Радуйся, бо радіє земля з небесами,
Радуйся, бо осанну співають вже ангели,
Радуйся, бо вість добру несуть уже пастирі,
Радуйся, бо волхви вже вклоняються Вічному,
Радуйся, Цар бо царів народився нам,
Радуйся, бо Спасення на землю з'явилося,
Радуйся, разом з Давидом божественним,
Радуйся і прославляй Христа-Господа!
Радуйся, святий Обручниче Невісти неневісної!

 

Кондак 4

Бурею глибоких сумнівів охоплений, вирішив Ірод-цар погубити Дитя, заздрість бо та самолюбство засліпили його і не міг він співати: Алилуя!

 

Ікос 4

Почув Йосиф-Обручник ангельський голос, що попереджував про небезпеку, і, Матір та Дитя узявши, поспішив до Єгипту. Ми ж, на чужині за Домом Небесним сумуючи, кличемо:
Радуйся, Йосифе, муже, блаженний воістину!
Радуйся, достойний главо Пресвятого Сімейства,
Радуйся, бо на руках ти мав Того, Хто все носить,
Радуйся, бо врятував ти від смерті Безсмертного,
Радуйся, бо в невідоме ти йшов, не вагаючись,
Радуйся, бо ти віру Авраама підтвердив,
Радуйся, бо засвідчив ти послух довірою,
Радуйся, бо через тебе пророцтво здійснилося,
Радуйся, бо Світло Єгипет осяяло,
Радуйся, бо облудная темінь розвіялась,
Радуйся, бо Правдою ідоли знищені,
Радуйся, бо Син Божий з Єгипту покликаний,
Радуйся, святий Обручниче Невісти неневісної!

 

Кондак 5

Богоносцеві Йосифу Ангел з'явився утретє, коли вмер уже Ірод шалений, звелів же Господній Посланець додому вертатись, а Йосиф подякував Богові, кличучи: Алилуя!

 

Ікос 5

Коли почув праведний Йосиф від Ангела, що можна вже сміло іти в батьківщину, узяв він Дитятко і Матір, та й рушив в дорогу, ми ж, до Нового Єрусалиму прямуючи, кличемо:
Радуйся, Йосифе праведний, і хвали Господа!
Радуйся, бо радіє-ликує Ізраїль весь,
Радуйся, бо додому вертає Бог Якова,
Радуйся, бо танцює Давид перед Ним!
Радуйся, бо дорогу тобі Світло світа просвічує,
Радуйся, бо Вогненний стовп путь тобі вказує,
Радуйся, бо Хліб Життя із тобою мандрує,
Радуйся, бо п'єш ти Воду безсмертя,
Радуйся, бо в дорозі з тобою єдина Дорога,
Радуйся, бо за руку тримаєш ти Істину,
Радуйся, бо Життя до грудей твоїх горнеться,
Радуйся, місце спочинку Господнього,
Радуйся, святий Обручниче Невісти неневісної!

 

Кондак 6

Здійснюючи пророцтво, що Назареєм назветься Месія, поселився у Назареті з Родиною Йосиф, життям працьовитим Творця прославляв він, співаючи: Алилуя!

 

Ікос 6

Освітився предивно Назарет убогий, бо Світло, що світ весь просвічує, в нім оселилось, ми ж, Милосердя безмежне Творця прославляючи, Йосифу кличемо:
Радуйся, Йосифе, Світлом предивним просвічений,
Радуйся, в тайни незбагнені утаємничений,
Радуйся, скромний служителю вічної Істини,
Радуйся, вірний слуго Всемогутнього Господа,
Радуйся, добрий господарю поля родючого,
Радуйся, мудрий володарю скарбу безцінного,
Радуйся, бо скарби збирав не для себе ти,
Радуйся, бо в Бозі єдиному твоє багатство,
Радуйся, велике бо вчинив із тобою Всесильний,
Радуйся, бо очі твої бачили чуда пречуднії,
Радуйся і веселися, блаженний Обручниче,
Радуйся, бо руки твої обняли Пребезмежного,
Радуйся, святий Обручниче Невісти неневісної!

 

Кондак 7

Маючи сповнити все, що Законом приписно, приніс восьмиденне Дитя святий Йосиф обрізати, Ісусом назвав Його, так, як повелено Ангелом, співаючи: Алилуя!

 

Ікос 7

Новий твір показав Творець Своїм дивним народженням, бо ж зберіг непорочним пречистеє лоно Маріїне, Йосифу владу Він дав над Собою батьківськую, і ми з подивом співаємо:
Радуйся, Йосифе, мужу Дівиці Пречистої,
Радуйся, опоро сім'ї непорочної,
Радуйся, ангеле, що сторожує ворота до раю,
Радуйся, благословенний, що ходить дорогами Божими,
Радуйся, виконавцю ретельний Законів Мойсеєвих,
Радуйся, бо доказав ти, що Слово втілилося,
Радуйся, бо першим побачив ти Кров неповинную,
Радуйся, бо серцем відчув ти Любов Безконечную,
Радуйся, бо послухав ти Ангела Божого,
Радуйся, бо дав ти наймення Творцеві,
Радуйся, бо дістав ти владу над Владарем,
Радуйся, бо Спасителя став ти опікуном,
Радуйся, святий Обручниче Невісти неневісної!

 

Кондак 8

Побачивши Кров життєдайную Спаса безсмертного, пригадав святий Йосиф писання Мойсеєві, і, як жона його, Жениху Крові у ноги вклонившись, вигукнув: Алилуя!

 

Ікос 8

Увесь був на землі, та наче до неба піднесений був праведний Йосиф - Опікун Владики Всесильного, ми ж, про безмежную Божу любов до людини співаючи, кличемо:
Радуйся, Йосифе, славний нащадку Давидовий,
Радуйся, вінчаний славою й величчю Божою,
Радуйся, дім бо твій став пристановищем Сильного,
Радуйся, бо під дахом твоїм Бог поселився,
Радуйся, бо проживав ти з Премудрістю Божою,
Радуйся, бо полюбив тебе Всеволодар,
Радуйся, бо леліяв ти Любов Предвічную,
Радуйся, бо колисав ти Всевишнього,
Радуйся, бо ти годував Хліб життя вічного,
Радуйся, ти бо напоював Воду живую,
Радуйся, ти бо навчав Всевідучого,
Радуйся, ти бо пестив Неприступного,
Радуйся, святий Обручниче Невісти неневісної!

 

Кондак 9

Усі ангельські сили із здивуванням завмерли, коли праведний Йосиф приніс у святиню Дитятко, а Симеон, на руки старечі Спасителя взявши, вигукнув: Алилуя!

 

Ікос 9

Бачимо, що промовці, наче риби, німіють, бо неспроможні збагнути, як за Всевладаря жертву убогих приносять, а ми співаємо:
Радуйся, названий батьку Месії жаданного,
Радуйся, друже улюблений Бога єдиного,
Радуйся, добрий слуго Всемогутнього Господа,
Радуйся, тихий служителю Тройці Тресвітлої,
Радуйся, бо жертву приніс ти приписану,
Радуйся, приніс бо ти жертву убогую,
Радуйся, бо голуб'ятами Агнця ти викупив,
Радуйся, бо Господеві ти Господа жертвував,
Радуйся, бо в тобі два Завіти зустрілися,
Радуйся, в тобі бо Закон й Благодать поєдналися,
Радуйся, бо Істина й Милість явилися,
Радуйся, бо явилось Спасення Ізраїля,
Радуйся, святий Обручниче Невісти неневісної!

 

Кондак 10

Світ спасти бажаючи, прийшов Творець, як Сам обіцяв, і замешкав у домі праведного Йосифа, що співав: Алилуя!

 

Ікос 10

Предвічний Цар, Христос правдивий під дахом убогого теслі смиренно пробував і навчив нас співати:
Радуйся, Йосифе, убогий духом щасливцю,
Радуйся, бо Царство Боже спізнав ти уповні,
Радуйся, Йосифе тихий, земля бо - твій спадок,
Радуйся, в домі бо маєш ти Втіху Ізраїля,
Радуйся, бо Справедливість у тебе замешкала,
Радуйся, бо Милість Господня у дім твій вселилася,
Радуйся, бо оселя твоя стала троном Всевишнього,

Радуйся, бо Істина засіяла у стінах твоїх,
Радуйся, бо закону навчав ти Того, хто Закон дав Мойсееві,
Радуйся, бо ти ремесла вчив Творця твого й Господа,
Радуйся, бо навчителем був ти Єдиного Вчителя,
Радуйся, бо Премудрість порад твоїх слухалась,
Радуйся, святий Обручниче Невісти неневісної!

 

Кондак 11

Пісня найкраща не оспіває чеснот твоїх, Йосифе мудрий, Богові дякуєм, що наділив так прещедро дарами того, хто всякчасно співав: Алилуя!

 

Ікос 11

Світлопромінним світильником сяє нам приклад твій, праведний Йосифе, тихо, смиренно ти волю Господню виконував, ми ж тобі кличемо:
Радуйся, Йосифе, улюбленцю Бога Всевишнього,
Радуйся, бо путь твоя чиста воістину,
Радуйся, бо пильнував ти стежок справедливості,
Радуйся, бо не ходив ти дорогами блудними,
Радуйся, бо додержав ти свідчення Правди,
Радуйся, бо в Законі Господнім ходив ти,
Радуйся, бо ти не чинив беззаконня,
Радуйся, бо ти Господа серцем прославив,
Радуйся, бо накази Господні - то твої радники,
Радуйся, бо сповняти наказ ти не гаявся,
Радуйся, на дивні діла Божі дивлячись,
Радуйся, бачачи велич Всевишнього,
Радуйся, святий Обручниче Невісти неневісної!

 

Кондак 12

Обдарувати благодаттю людей Своїх і гріхи їхні простити бажаючи, зійшов Творець на землю, тіло прийнявши від Діви Пречистої, Обручник же її, Бога в Дитятку пізнавши, заспівав: Алилуя!

 

Ікос 12

Оспівуючи чудесне Воплочення, прославляємо і тебе, вірний супутнику Невісти неневісної, кличучи:
Радуйся, Йосифе, світлом предивним осяяний,
Радуйся, мужу, Божественним Духом просвічений,
Радуйся, Обручниче чистий Святині Всевишнього,
Радуйся, щедротами і благодаттю увінчаний,
Радуйся, о годувальнику Слова Предвічного,
Радуйся, бо одягав ти Того, Хто у світло вдягається,
Радуйся, бо ти доглядав Агнця Божого,
Радуйся, бо ти світишся Божою Славою,
Радуйся, мудрий супругів настивниче,
Радуйся, ченців пресвятий покровителю,
Радуйся, славо Творця Всемогутнього,
Радуйся, тебе всі народи оспівують,
Радуйся, святий Обручниче Невісти неневісної!

 

Кондак 13

О святий тихий мужу, що виховував Спасителя світу! Прийми нинішнє моління наше й бережи нас від усякого нещастя, і моли за нас Христа Ісуса, щоб співали ми з тобою: Алилуя!

 

Молитва

Святий Обручнику Йосифе, в котрого випрошена ласка на основання цього монастиря, тебе вибираємо собі за отця, опікуна і покровителя цього монастиря і всіх нас зокрема! Дай нам наслідувати тебе в наших щоденних роботах, в наших щоденних молитвах! Виєднай нам в Ісуса Христа духа зібрання при праці, духа любові в молитві - того подвійного духа, котрий так у високому степені був тобі даний! Орудуй добрами цього монастиря, як господар своєї хати, заряджуй нами в працях, верстатах і полях, будь нам помічником й отцем в житті! Нехай наш монастир буде подібний до того святого дому в Назареті, де жила Свята Родина, котрої ти був головою! Нехай лишиться на всі часи під твоєю опікою і під твоїм покровом! Нехай усі, що ж цьому монастирі живуть, або будуть жити, мають щоденні докази, що ніхто без успіху не віддається під твою опіку і під твій покров! Нехай станеться неможливим, щоб про тебе забували і перестали з синівською любов'ю тебе почитати! О Мати Божа, не опускай нас із Своєї опіки! Амінь.