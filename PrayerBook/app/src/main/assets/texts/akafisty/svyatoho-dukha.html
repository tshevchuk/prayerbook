Кондак 1
Владиці Вселенної, Всесильному Життєдавцю ми, охоплені страхом і трепетом, співаємо цю величальну і благальну пісню. А Ти, що знаєш найсокровенніші помисли наші, не відверни лиця свого від нас, не покинь ворогам на поталу тих, що взивають до Тебе:
О Небесний Царю, вселися у нас!

Ікос 1
О Животворящий Господи, Тобою дано життя всякому створінню, все, сотворене Тобою, добре і доцільне, все в любові і гармонії створив Ти, і тому Вселенна повсякчасно співає Імені Твоєму:
Царю Небесний, предвічна безсмертна Любове! 
Царю Небесний, створив Ти з любові Вселенну, 
Царю Небесний, Ти все сотворив для любові, 
Царю Небесний, в любові Ти всіх нас єднаєш.
Царю Небесний, Ти Господь Всесильний,
Царю Небесний, Ти Всюдиприсутній,
Царю Небесний, Ти Тайна незбагненная,
Царю Небесний, Ти Премудрість предвічная.
Царю Небесний, Ти всіх обдаровуєш ласками,
Царю Небесний, Ти Гармонія Всесвіту,
Царю Небесний, Ти встановив всі закони,
Царю Небесний, в Тобі все живе обновляється,
О Небесний Царю, вселися у нас!

Кондак 2
Коли сотворив Ти людину, Всесильний, то створив Ти її на святий і предивний Свій образ, дав Ти їй душу розумну, свобідну й безсмертну, здатність Ти дав їй співати Тобі: "Алилуя!"

Ікос 2
Бачачи все, створене Тобою, Владико, і відчуваючи та розуміючи велич і силу творіння, наші прародичі піснею Тебе, Творче, прославили, кажучи:
Царю Небесний, предивний могутній наш Творче!
Царю Небесний, в премудрості все сотворив Ти,
Царю Небесний, Тебе прославляє Вселенна,
Царю Небесний, пісню Тобі все співає!
Царю Небесний, Тобі зеленіють дерева,
Царю Небесний, Тобі пахнуть квіти і трави,
Царю Небесний, для Тебе лунає спів птаства,
Царю Небесний, в Тобі вся звірина радіє!
Царю Небесний, в Тобі пізнаємо ми Всесвіт,
Царю Небесний, з Тобою нам мило і любо,
Царю Небесний, для Тебе ми прагнемо жити,
Царю Небесний, завжди хочемо бути з Тобою!
О Небесний Царю, вселися у нас!

Кондак З
Палаючи злобою і заздрістю, Сатана спокусив Адама і Єву, і вони, заповідь єдину порушивши, втратили здатність співати: "Алилуя!"

Ікос З
За непослух справедливо караючи, незбагненну милість явив Ти, Владико, до непокірних створінь Своїх, обіцяючи їм Божественного Спасителя. І ми, подивляючи безконечне Твоє милосердя, прославляємо Тебе словами:
Царю Небесний, Ти Бог милосердя,
Царю Небесний, Ти Любов незбагненная,
Царю Небесний, Ти вселяєш надію,
Царю Небесний, Ти даруєш нам радість!
Царю Небесний, Ти обіцяв нам Месію,
Царю Небесний, Ти об'явив про Спасителя,
Царю Небесний, Ти обновив Адама.
Царю Небесний, Ти явив нову Єву.
Царю Небесний, у Тобі до раю вертаємось,
Царю Небесний, у Тобі до Царства підносимось,
Царю Небесний, у Тобі синівство повернене,
Царю Небесний, у Тобі гріхи усі прощені,
О Небесний Царю, вселися у нас!

Кондак 4
Спасенний задум щодо нас сповняючи, покликав Ти, Несказанний, Авраама на батька народу вибраного, і він, дар віри від Тебе отримавши, вигукнув: "Алилуя!"

Ікос 4
Дивні і незбагненні діла Твої, Господи! Нашого ради спасення наділив Ти різними дарами слуг Твоїх, і ми не перестанемо дивуватися Твоїй премудрості, з глибини взиваючи до Тебе:
Царю Небесний, Ти Авраамова віра,
Царю Небесний, Ти Ісаака покора,
Царю Небесний, Ти благословення Ізраїля,
Царю Небесний, Ти милосердя Йосифа,
Царю Небесний, Ти надія Мойсея,
Царю Небесний, Ти молитва Арона,
Царю Небесний, Ти Самсонова сила,
Царю Небесний, Ти побожність Давидова,
Царю Небесний, Ти Соломонова мудрість,
Царю Небесний, Ти Єреміїні сльози,
Царю Небесний, Ти Товитова праведність,
Царю Небесний, Ти Даниїлова кріпость,
О Небесний Царю, вселися у нас!

Кондак 5
Явився Ти Мойсеєві кущем незгоряючим, Володарю, щоб ним вивести вибраний народ із неволі єгипетської, виведи нас із неволі гріха, Господи, щоб ми, врятовані Тобою, вічно співали Тобі: "Алилуя!"

Ікос 5
Стовпом вогненним світив Ти серед ночі, просвічуючи дорогу Своєму народові до Землі Обітованної, веди до Царства Твого і нас, що взиваємо:
Царю Небесний, Ти вогонь незгасаючий,
Царю Небесний, Ти світло у темряві,
Царю Небесний, освіти й обігрій нас,
Царю Небесний, запали в нас Свій полумінь!
Царю Небесний, з'єднай нас, роз'єднаних,
Царю Небесний, збратай нас, розбратаних,
Царю Небесний, дозволь нам палати любов'ю,
Царю Небесний, дозволь нам світитися вірою,
Царю Небесний, зміни нам серця затверділії,
Царю Небесний, прообрази нас, знедолених,
Царю Небесний, відновися в нас, немічних,
Царю Небесний, веди нас до вічності,
О Небесний Царю, вселися у нас!

Кондак 6
У безмежній милості Своїй Ти постійно відновлював обітницю Спасителя, Всевишній, тому всі пророки, натхнені Тобою, хвалу воздавали Тобі, співаючи: "Алилуя!"

Ікос 6
Довгі роки готував Ти людей до приходу Месії, Премудросте, і ми, перечитуючи священнії книги, з подивом взиваємо:
Царю Небесний, Ти говорив через пророків,
Царю Небесний, Ти розповів про Месію,
Царю Небесний, Ти провістив прихід Христа Господа,
Царю Небесний, Ти об'явив усі правди про Нього.
Царю Небесний, Ти оспівав Христа-Бога в Давидових псалмах,
Царю Небесний, Еммануїла явив Ти устами Ісаї,
Царю Небесний, Ти благодать предвістив Єремією,
Царю Небесний, Єзекиїлом звістив Ти Єдиного Пастиря.
Царю Небесний, Міхеєм прославив Ти Вифлеєм-місто,
Царю Небесний, устами Малахії Ти предсказав Пречистую Жертву,
Царю Небесний, знак Йони Ти дав, дні скорботи звіщаючи,
Царю Небесний, прихід Свій звістив Ти пророком Йоілом,
О Небесний Царю, вселися у нас!

Кондак 7
У час заповіджений покликав Ти, Всеблагий, Пренепорочну до Богоматеринства, і Вона, спасенне "Так!" промовляючи, заспівала в душі: "Алилуя!"

Ікос 7
Страх і трепет охопив усі сили небесні, коли вони побачили Божественне втілення, а ми, прославляючи одне з найбільших Таїнств, із вдячністю кличемо:
Царю Небесний, для Тебе нема неможливого,
Царю Небесний, Ти протиріччя поєднуєш,
Царю Небесний, Ти вчинив дівственне лоно родючою нивою,
Царю Небесний, Ти дав початок пречистому Тілові,
Царю Небесний, це чудо Вселенна оспівує,
Царю Небесний, радіє земля з небесами,
Царю Небесний, Ти зірку чудесну засвічуєш,
Царю Небесний, Ти небеса відкриваєш,
Царю Небесний, Ти зіслав радість предивную,
Царю Небесний, Ти явив звістку пречудную,
Царю Небесний, рід людський Ти облив благодаттю,
Царю Небесний, Ти зло всякеє знищив любов'ю,
О Небесний Царю, вселися у нас!

Кондак 8
Безмежно люблячи нас, Свої створіння, і знаючи всі немочі наші, дав нам Спаситель святі Тайни, щоб ми, повсякчас Духа Добра відчуваючи, співали: "Алилуя!"

Ікос 8
Безмір милосердя показав Ти, Творче, даруючи нам у Тайнах життя вічне, і ми, від ярма гріховного звільняючись, прославляємо Тебе словами:
Царю Небесний, Ти здійснюєш Святії Таїнства,
Царю Небесний, Ти обливаєш нас благодаттю,
Царю Небесний, Ти змиваєш прокляття,
Царю Небесний, Ти нас в Христа одягаєш,
Царю Небесний, Ти припечатуєш душу печаттю довічною.
Царю Небесний, Ти нищиш кайдани гріховнії,
Царю Небесний, Ти робиш нас храмом Своїм,
Царю Небесний, Ти світлом Божественним душу просвічуєш,
Царю Небесний, Ти даєш нам одежу невинності,
Царю Небесний, Ти священиків дарами наповнюєш,
Царю Небесний, Ти злучуєш в Собі два тіла в Людину єдиную,
Царю Небесний, Ти відчиняєш нам Царство Небеснеє,
О Небесний Царю, вселися у нас!

Кондак 9
О безмежная Ріко Божества, що із Отця тече через Сина! Неосяжна доброта Твоя, з якою виливаєш дари на тих, що співають Тобі "Алилуя!"

Ікос 9
Воістину, царські дари Твої, Всесвятий, і ми, щедроти Божественні без заслуги приймаючи, співаємо:
Царю Небесний, подателю Божої мудрості,
Царю Небесний, Ти Розум предвічний,
Царю Небесний, Ти досконалая Рада,
Царю Небесний, Ти непорушная Кріпость,
Царю Небесний, Ти всіх обдаровуєш,
Царю Небесний, просвіти нас Знаннями,
Царю Небесний, навчи нас Побожності,
Царю Небесний, навчи Страху Божого,
Царю Небесний, Ти неустанна Молитва,
Царю Небесний, Ти для вірних Утіха,
Царю Небесний, Ти Джерело благодаті,
Царю Небесний, Ти Вершина Святості,
О, Небесний Царю, вселися у нас!

Кондак 10
Що може бути солодше від плодів Предвічної Любові, від Твоїх плодів, Всесильний? Тому ми, немічні та грішні, благаємо Тебе: зроди їх у нас, Владико, щоб ми всім серцем співали Тобі: "Алилуя!"

Ікос 10
Без Тебе ми ніщо, Божественний Душе, без Тебе ми втрачаємо і людську подобу, без Тебе ми не можемо бути Божим образом, тож прилинь до нас, що молимось До Тебе:
Царю Небесний, Ти кличеш у нас "Авва, Отче!"
Царю Небесний, Ти даєш щастя Любові,
Царю Небесний, Ти все переповнюєш Радістю.
Царю Небесний, Ти Мир у серцях поселяєш.
Царю Небесний, Ти Милосердя і Лагідність,
Царю Небесний,' Ти Терпеливість і Віра,
Царю Небесний, Ти Добротливість всехвальная,
Царю Небесний, Ти Поміркованість мудрая,
Царю Небесний, Ти відкриваєш нам очі,
Царю Небесний, Ти усі тайни являєш,
Царю Небесний, Ти чудеса усі твориш,
Царю Небесний, Ти Святий Вічний Дух Істини,
О Небесний Царю, вселися у нас!

Кондак 11
Коли зійшов Ти, Царю, вогненими язиками на Апостолів, - сповнилися вони Тобою, Володарю, і, силу дивную відчувши, заспівали разом: "Алилуя!"

Ікос 11
Новий твір показав Творець, породивши з Духа святую Церкву, щоб ми в одному Дусі могли через Христа доступитися до Вітця і єдиними устами славити Господа, кличучи:
Царю Небесний, Ти вінець людського спасення,
Царю Небесний, Ти печать на ділі Божого Сина,
Царю Небесний, Ти зродив Церкву святую,
Царю Небесний, Ти навіки у Ній поселився,
Царю Небесний, Ти живиш Христовеє Тіло,
Царю Небесний, паломницю Церкву Ти стверджуєш Вірою,
Царю Небесний, страждущу Церкву Ти кріпиш Надією,
Царю Небесний, прославлена Церква в Тобі веселиться,
Царю Небесний, Ти всім благовість проголошуєш,
Царю Небесний, Ти Люд Божий освячуєш,
Царю Небесний, Ти Обручницю Агнця прикрашуєш,
Царю Небесний, Творче Нового Єрусалиму, до Тебе взиваємо:
О Небесний Царю, вселися у нас!

Кондак 12
Убогою й обмеженою людською мовою неможливо виразити неосяжність слави Твоєї, Господи, і ми, діла Рук Твоїх, цілим єством своїм співаємо Тобі: "Алилуя!"

Ікос 12
Дивний, Незбагненний Ти, Царю Небесний, і хоча б ми принесли Тобі стільки пісень, що зернин піску в пустині і що крапель води в океані, не здолали б подякувати Тобі, о Всеблагий, бо кожен добрий помисл і кожен вчинок любові є даром з висот, що Тобою сходить від Отця через Сина. Тож прийми Твоє від Твоїх, що взивають до Тебе:
Царю Небесний, Великий Могутній наш Боже!
Царю Небесний, Ти співпрестольний Отцеві і Синові,
Царю Небесний, з Отцем і зі Сином Тобі поклоняємось,
Царю Небесний, в Отцеві зі Сином Тебе прославляємо!
Царю Небесний, в Тобі життя вічнеє,
Царю Небесний, Ти все оживляєш,
Царю Небесний, Ти Вогонь незгасимий,
Царю Небесний, Ти Світло пречуднеє!
Царю Небесний, Ти заквітчуєш рід людський Вірою,
Царю Небесний, Ти зелениш світ Надією,
Царю Небесний, Ти плодоносиш Любов'ю,
Царю Небесний, Тебе ми смиренно благаємо:
О Небесний Царю, вселися у нас!

Кондак 13
О Небесний Царю, що все наповняєш силою Своєю, прийми нинішнє моління наше, глянь на нас ласкавим оком і вилий щедроти Свої на тих, що співають Тобі: "Алилуя!"

* * *

Молитва
Всесильний Господи! Не відвертай лиця Твого від нас, але прийми цей скромний дар від смиренних рабів Твоїх. Владико, дозволь нам жити в Тобі і для Тебе, пізнавати і досконало виконувати пресвяту волю Твою. Вчини нас плодоносними гілками у винограднику Твоєму, щоб ми щедрими плодами покаяння дякували Тобі за дари, які посилаєш нам. Дай добрі покликання до монашого і священичого стану, благослови багатостраждальний народ наш і завжди будь з нами. Господи Сил, щоб ми повсякчас оспівували і прославляли пресвяте й величне Ім'я Твоє Отця, і Сина, і Святого Духа. 
Амінь