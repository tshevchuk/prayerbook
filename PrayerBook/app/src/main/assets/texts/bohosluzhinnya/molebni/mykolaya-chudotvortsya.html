<p><em>Диякон:</em> Благослови, владико.</p>
<p><em>Священик:</em> Благословен Бог наш завжди, нині і повсякчас, і на віки вічні.</p>
<p><em>Хор: </em>Амінь.</p>
<p>Слава Тобі, Боже наш, слава Тобі.</p>
<p>Царю небесний, Утішителю, Душе істини, що всюди єси і все наповняєш, скарбе дібр і життя Подателю, прийди і вселися в нас, і очисти нас від усякої скверни, і спаси, благий, душі наші.</p>
<p>Святий Боже, святий кріпкий, святий безсмертний, помилуй нас <em>(3).</em></p>
<p>Слава Отцю, і Сину, і Святому Духові, і нині, і повсякчас, і на віки вічні. Амінь.</p>
<p>Пресвятая Тройце, помилуй нас; Господи, очисти гріхи наші; Владико, прости беззаконня наші; Святий, завітай і зціли немочі наші імені Твого ради.</p>
<p>Слава Отцю, і Сину, і Святому Духові, і нині, і повсякчас, і на віки вічні. Амінь.</p>
<p>Отче наш, що єси на небесах, нехай святиться ім’я Твоє, нехай прийде царство Твоє, нехай буде воля Твоя, як на небі, так і на землі. Хліб наш насущний дай нам сьогодні; і прости нам провини наші, як і ми прощаємо винуватцям нашим; і не введи нас у спокусу, але визволи нас від лукавого.</p>
<p><em>Священик: </em>Бо Твоє є царство, і сила, і слава, Отця, і Сина, і Святого Духа, нині і повсякчас, і на віки вічні.</p>
<p><em>Хор: </em>Амінь.</p>
<p> </p>
<p align="center"><em>Бог Господь, глас 4</em></p>
<p>Бог Господь і явився нам; благословен, хто йде в ім’я Господнє.</p>
<p><em>Стих:</em> Прославляйте Господа, бо Він добрий, бо милість Його вічна.</p>
<p><em>Стих: </em>Вони навколо обступили мене, але я ім’ям Господнім переможу їх.</p>
<p><em>Стих: </em>Я не вмру, а житиму, і розказуватиму про діла Господні.</p>
<p><em>Стих: </em>Камінь, яким знехтували будівничі, став головним на розі; від Господа це сталося, і дивне воно в очах наших.</p>
<p> </p>
<p align="center"><em>Тропар, глас 4</em></p>
<p>Правилом віри і образом лагідності,* учителем повздержності* явила тебе твоєму стаду всіх речей істина.* Ради цього придбав ти смиренням високе,* убогістю – багате,* отче священноначальнику Миколаю.* Моли Христа Бога, щоб спаслися душі наші.</p>
<p> </p>
<p align="center"><em>Слава, і нині: богородичний, глас 4</em></p>
<p>Таємниця споконвіку закрита і ангелам незнана:* через Тебе, Богородице, Бог землянам появився,* прийнявши в незлитній сполуці тіло* і витерпівши задля нас добровільно хрест;* ним Він воскресив первоствореного* і спас від смерті душі наші.</p>
<p> </p>
<p align="center"><em>Прокімен</em></p>
<p><em>Диякон:</em> Будьмо уважні.</p>
<p><em>Священик:</em> Мир всім.</p>
<p><em>Диякон:</em> Премудрість, будьмо уважні.</p>
<p><em>Люди співають прокімен, глас 1:</em> Уста мої промовлять премудрість, і роздуми серця мого – розуміння.</p>
<p><em>Стих:</em> Слухайте це, всі народи, розумійте, всі мешканці світу.</p>
<p> </p>
<p><em>Диякон:</em> Господеві помолімся.</p>
<p><em>Люди:</em> Господи, помилуй.</p>
<p><em>Священик:</em> Бо Ти святий єси, Боже наш, і у святих перебуваєш, і Тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>
<p><em>Люди:</em> Амінь.</p>
<p> </p>
<p align="center"><em>Всяке дихання, глас 1</em></p>
<p>Всяке дихання нехай хвалить Господа.</p>
<p>Стих: Хваліте Бога у святинях Його.</p>
<p>Стих: Хваліте Його у твердині сили Його.</p>
<p> </p>
<p align="center"><em>Євангеліє</em></p>
<p><em>Диякон:</em> І щоб сподобилися ми слухання святого Євангелія, Господа Бога молім.</p>
<p><em>Люди:</em> Господи, помилуй <em>(3).</em></p>
<p><em>Диякон:</em> Премудрість, прості, вислухаймо святого Євангелія.</p>
<p><em>Священик:</em> Мир всім.</p>
<p><em>Хор:</em> І духові твоєму.</p>
<p><em>Священик:</em> Від Йоана святого Євангелія читання.</p>
<p><em>Люди:</em> Слава Тобі, Господи, слава Тобі.</p>
<p><em>Диякон:</em> Будьмо уважні.</p>
<p align="center"><em>Священик читає Євангеліє від Йоана, зачало 36 (10, 9-16):</em></p>
<p>Сказав Господь юдеям, які до Нього прийшли: Я – ворота. Хто ввійде через мене – спасеться. Він увійде, вийде і знайде пашу. Злодій не приходить, хіба щоб красти, убивати, вигублювати. Я прийшов, щоб мали життя, і мали його вповні. Я – добрий пастир. Добрий пастир життя своє дає за овець. Наймит, який не пастир і якому вівці не належать, бачить вовка, що надходить, і кидає вівці та біжить геть, і вовк хапає їх і розполохує. Наймит же втікає, бо він наймит і не дбає про вівці. Я – добрий пастир, і знаю Моїх, і Мої Мене знають. Отець Мій знає Мене, і Я знаю Отця; Я життя Моє кладу за Мої вівці. Ще й інші вівці маю, що не з цієї кошари, і їх мушу привести: вони почують Мій голос, і буде одне стадо і один пастир.</p>
<p><em>Люди: </em>Слава Тобі, Господи, слава Тобі.</p>
<p> </p>
<p align="center"><em>Хор співає стихири самогласні, глас 6</em></p>
<p><em>Слава</em><em>:</em> Молитвами святителя Миколая чудотворця,* Милостивий, очисти* множество прогрішень наших.</p>
<p><em>І нині</em><em>:</em> Молитвами Богородиці,* Милостивий, очисти* множество прогрішень наших.</p>
<p><em>Стих</em><em>:</em> Помилуй мене, Боже, з великої милості Твоєї,* і багатством щедрот Твоїх очисти мене з беззаконня мого.</p>
<p><em>Стихира</em><em>:</em> Спадкоємцю Божий, спільнику Христовий,* слуго Господній, святителю Миколаю!* Яке ім’я твоє, таке й життя:* розум бо твій яснів разом із сивиною;* світле обличчя твоє свідчило про доброту духа,* а смиренне слово – тихість.* Славне було життя твоє й упокій між святими.* Молися за душі наші.</p>
<p> </p>
<p align="center"><em>Єктенія</em></p>
<p><em>Диякон:</em> Помилуй нас, Боже, по великій милості Твоїй, молимось Тобі, вислухай і помилуй.</p>
<p><em>Люди:</em> Господи, помилуй <em>(3).</em></p>
<p>Ще молимось Господеві Богу нашому, щоб вислухав голос моління нас, грішних, і помилував рабів Своїх <em>(імена)</em>, і охоронив нас від усякої скорби, біди, гніву й нужди, і всякої хвороби душевної і тілесної, і дарував нам здоров’я з довголіттям, промовмо всі: скоро вислухай і милостиво помилуй.</p>
<p><em>Люди:</em> Господи, помилуй <em>(3).</em></p>
<p>Ще молимось, щоб зберегтися місту цьому, і святому храму цьому, і всякому місту, селу і країні від голоду, загибелі, землетрусу, потопу, граду, вогню, меча, нападу чужинців і міжусобної брані, і щоб Він був милостивий, добропривітний і добропомічний, благий і чоловіколюбний Бог наш, і відвернув увесь гнів Свій, що наступає на нас, і визволив нас від належної праведної Своєї погрози, і помилував нас.</p>
<p><em>Люди: </em>Господи, помилуй <em>(12).</em></p>
<p>Ще молимось, щоб Господь Бог вислухав голос моління нас, грішних, і помилував нас.</p>
<p><em>Люди:</em> Господи, помилуй <em>(3).</em></p>
<p><em>Священик:</em> Вислухай нас, Боже, Спасителю наш, надіє всіх кінців землі і тих, що на морі далеко, і, милостивий, будь милостивим, Владико, до гріхів наших і помилуй нас. Бо Ти милостивий і чоловіколюбець Бог єси, і Тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>
<p><em>Люди:</em> Амінь.</p>
<p> </p>
<p align="center"><em>Молитва</em></p>
<p><em>Диякон:</em> З умилінням всі голови (і коліна) приклонивши, до святого отця нашого Миколая помолімся.</p>
<p><em>Люди:</em> Святителю отче Миколаю, моли Бога за нас.</p>
<p> </p>
<p align="center"><em>Священик читає молитву:</em></p>
<p>Всесвятий Миколаю, угоднику Господній пречудний, теплий наш заступнику і скорий помічнику всюди в скорботах, допоможи нам, грішним і млявим, в теперішньому житті, умоли Господа Бога, щоб подав нам відпущення всіх гріхів наших, якими згрішили ми від юності нашої, і в усьому житті нашому, ділом, словом, помислом і всіми почуттями нашими; і при відході душ наших допоможи нам, окаянним, умоли Господа Бога, Творця всього сотворіння, щоб визволитися нам від повітряних митарств і вічної муки, щоб ми завжди прославляли Отця, і Сина, і Святого Духа, і твоє милостиве заступництво, нині і повсякчас, і на віки вічні.</p>
<p><em>Люди:</em> Амінь.</p>
<p> </p>
<p align="center"><em>Відпуст</em></p>
<p><em>Диякон: </em>Премудрість.</p>
<p><em>Люди: </em>Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, Тебе величаємо.</p>
<p><em>Священик: </em>Слава Тобі, Христе Боже, надіє наша, слава Тобі.</p>
<p><em>Люди: </em>Слава Отцю, і Сину, і Святому Духові, і нині, і повсякчас, і на віки вічні. Амінь. Господи, помилуй <em>(3)</em>. Благослови.</p>
<p><em>Священик:</em> Христос, істинний Бог наш, молитвами пречистої Своєї Матері, святого отця нашого Миколая, архиєпископа Мір Лікійських, чудотворця, і всіх святих, помилує і спасе нас, як благий і чоловіколюбець.</p>
<p><em>Люди: </em>Амінь.</p>
<p> </p>
<p align="center"><em>І одразу:</em></p>
<p>Величаємо тебе, святителю Христовий Миколаю, і шануємо святу пам’ять твою, бо ти молиш за нас Христа Бога нашого.</p>
<p> </p>
<p align="center"><em>У свята і урочистості священик (чи диякон):</em></p>
<p>Благословенне і мирне життя, здоров’я, спасіння та добру поміч у всьому подай, Господи, рабам Твоїм, парафіянам святого храму цього і всім православним християнам, і сотвори їм многії літа.</p>
<p><em>Люди:</em> Многая літа.</p>