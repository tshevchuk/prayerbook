<p><em>Диякон: </em>Благослови, владико.</p>
<p><em>Священик: </em>Благословенний Бог наш завжди, нині і повсякчас, і на віки вічні.</p>
<p><em>Хор:</em> Амінь.</p>
<p>Слава Тобі, Боже наш, слава Тобі.</p>
<p>Царю небесний, Утішителю, Душе істини, що всюди єси і все наповняєш, скарбе дібр і життя Подателю, прийди і вселися в нас, і очисти нас від усякої скверни, і спаси, благий, душі наші.</p>
<p>Святий Боже, святий кріпкий, святий безсмертний, помилуй нас <em>(3).</em></p>
<p>Слава Отцю, і Сину, і Святому Духові, і нині, і повсякчас, і на віки вічні. Амінь.</p>
<p>Пресвятая Тройце, помилуй нас; Господи, очисти гріхи наші; Владико, прости беззаконня наші; Святий, завітай і зціли немочі наші імені Твого ради.</p>
<p>Слава Отцю, і Сину, і Святому Духові, і нині, і повсякчас, і на віки вічні. Амінь.</p>
<p>Отче наш, що єси на небесах, нехай святиться ім’я Твоє, нехай прийде царство Твоє, нехай буде воля Твоя, як на небі, так і на землі. Хліб наш насущний дай нам сьогодні; і прости нам провини наші, як і ми прощаємо винуватцям нашим; і не введи нас у спокусу, але визволи нас від лукавого.</p>
<p><em>Священик: </em>Бо Твоє є царство, Отця, і Сина, і Святого Духа, нині і повсякчас, і на віки вічні.</p>
<p><em>Хор:</em> Амінь.



</p>
<p align="center"><em>Бог Господь, глас 4</em></p>
<p>Бог Господь і явився нам; благословен, хто йде в ім'я Господнє.</p>
<p><em>Стих: </em>Прославляйте Господа, бо Він добрий, бо милість Його вічна.</p>
<p><em>Стих: </em>Вони навколо обступили мене, але я ім'ям Господнім переможу їх.</p>
<p><em>Стих: </em>Я не вмру, а житиму, і розказуватиму про діла Господні.</p>
<p><em>Стих: </em>Камінь, яким знехтували будівничі, став головним на розі; від Господа це сталося, і дивне воно в очах наших.</p>
<p> </p>
<p align="center"><em>Тропар, глас 4</em></p>
<p>Подвигом добрим змагався ти, страстотерпче Христовий Юріє, вірою,* і мучителів виявив ти нечестя,* і як жертву благосприятливу приніс ти себе Богові.* Тому й вінець перемоги прийняв ти,* і молитвами твоїми, святий, ти всім подаєш прогрішень прощення.</p>
<p align="center"><em>Слава, і нині: богородичний</em></p>
<p>Таємниця споконвіку закрита і ангелам незнана:* через Тебе, Богородице, Бог землянам появився,* прийнявши в незлитній сполуці тіло* і витерпівши задля нас добровільно хрест;* ним Він воскресив первоствореного* і спас від смерті душі наші.</p>
<p> </p>
<p align="center"><em>Прокімен</em></p>
<p><em>Диякон: </em>Будьмо уважні.</p>
<p><em>Священик: </em>Мир всім.</p>
<p><em>Диякон: </em>Премудрість, будьмо уважні.</p>
<p> </p>
<p><em>Хор співає прокімен, глас 7: </em>Возвеселиться праведник у Господі* і уповає на нього.</p>
<p><em>Стих:</em> Вислухай, Боже, голос мій, коли молитимусь до Тебе.</p>
<p><em> </em></p>
<p><em>Диякон: </em>Господеві помолімся.</p>
<p><em>Хор: </em>Господи, помилуй.</p>
<p><em>Священик: </em>Бо Ти святий єси, Боже наш, і у святих спочиваєш, і Тобі славу возсилаємо, Отцю, і Сину, і Святому Духові, нині і повсякчас, і на віки вічні.</p>
<p><em>Хор: </em>Амінь.</p>
<p> </p>
<p align="center"><em>Всяке дихання, глас 7</em></p>
<p>Всяке дихання* нехай хвалить Господа.</p>
<p><em>Стих: </em>Хваліте Бога у святинях Його.</p>
<p><em>Стих: </em>Хваліте Його у тверді сили Його.</p>
<p> </p>
<p align="center"><em>Євангеліє</em></p>
<p><em>Диякон: </em>І щоб сподобилися ми слухання святого Євангелія, Господа Бога молім.</p>
<p><em>Хор: </em>Господи, помилуй <em>(3)</em>.</p>
<p><em>Диякон: </em>Премудрість, прості, вислухаймо святого Євангелія.</p>
<p><em>Священик:</em> Мир всім.</p>
<p><em>Хор: </em>І духові твоєму.</p>
<p><em>Священик: </em>Від Луки святого Євангелія читання.</p>
<p><em>Хор: </em>Слава Тобі, Господи, слава Тобі.</p>
<p><em>Диякон: </em>Будьмо уважні.</p>
<p align="center"><em>Священик читає Євангеліє від Луки,</em></p>
<p align="center"><em>зачало 63 (12, 2-12):</em></p>
<p>Сказав Господь Своїм учням: Нічого нема захованого, що б не відкрилося, і скритого, що б не виявилось. Ось чому те, що ви потемки сказали, почується при світлі; і те, що на вухо ви говорили десь по сховках, оголоситься на крівлях. Кажу вам, Моїм друзям: Не бійтесь тих, що убивають тіло, а потім більш нічого заподіяти не можуть. Я покажу вам, кого треба боятись: бійтеся того, що, вбивши, має владу вкинути в пекло. Так, кажу вам: Того бійтесь. Хіба п'ять горобців не продаються за два шаги? А ні один з них не забутий у Бога. Ба навіть і волосся на голові у вас усе пораховане. Не бійтесь: ви вартісніші за багатьох горобців! Кажу вам: Кожен, хто визнає Мене перед людьми, і Син Чоловічий визнає такого перед ангелами Божими. Хто ж Мене відречеться перед людьми, того і Я відречуся перед ангелами Божими. І всякому, хто скаже слово проти Сина Чоловічого, воно проститься йому; а тому, хто хулитиме Святого Духа, не проститься. Коли вас приведуть у синагоги, до урядів та до влади, не клопочіться тим, як або що вам відповісти, або що казати, бо Дух Святий навчить вас тієї години, що треба говорити.</p>
<p><em>Хор: </em>Слава Тобі, Господи, слава Тобі.</p>
<p><em> </em></p>
<p align="center"><em>Хор співає стихири самогласні, глас 6</em></p>
<p><em>Слава</em><em>: </em>Молитвами святого великомученика Юрія,* Милостивий, очисти* множество прогрішень наших.</p>
<p><em>І нині</em><em>: </em>Молитвами Богородиці,* Милостивий, очисти* множество прогрішень наших.</p>
<p><em>Стих</em><em>: </em>Помилуй мене, Боже, з великої милості Твоєї,* і багатством щедрот Твоїх очисти мене з беззаконня мого.</p>
<p><em>Стихира</em><em>: </em>Нині вся вселенна просвічується промінням страстотерпця,* а Христова Церква, прикрашена квітами, кличе до тебе, Юрію:* Угоднику Христовий і заступнику найщиріший,* не переставай молитися за нас до Господа.</p>
<p> </p>
<p align="center"><em>Єктенія</em></p>
<p><em>Диякон: </em>Помилуй нас, Боже, по великій милості Твоїй, молимось Тобі, вислухай і помилуй.</p>
<p><em>Хор: </em>Господи, помилуй <em>(3)</em>.</p>
<p><em>Диякон: </em>Ще молимось Господеві Богу нашому, щоб вислухав голос моління нас, грішних, і помилував рабів Своїх <em>(ім'я)</em>, і охоронив нас від усякої скорби, біди, гніву і нужди, і всякої хвороби душевної і тілесної, і дарував нам здоров'я з довголіттям, промовмо всі: скоро вислухай і милостиво помилуй.</p>
<p><em>Хор: </em>Господи, помилуй <em>(3)</em>.</p>
<p><em>Диякон: </em>Ще молимось, щоб зберегтися місту цьому і святому храму цьому, і всякому місту, селу, країні, від голоду, загибелі, землетрусу, потопу, граду, вогню, меча, нападу чужинців і міжусобної брані, і щоб Він був милостивий, добропривітний і добропомічний, благий і чоловіколюбний Бог наш, і відвернув увесь гнів Свій, що наступає на нас, і визволив нас від належної праведної Своєї погрози, і помилував нас.</p>
<p><em>Хор: </em>Господи, помилуй <em>(12)</em>.</p>
<p><em>Диякон: </em>Ще молимось, щоб Господь Бог вислухав голос моління нас, грішних, і помилував нас.</p>
<p><em>Хор: </em>Господи, помилуй <em>(3)</em>.</p>
<p><em>Священик: </em>Вислухай нас, Боже, Спасителю наш, уповання всіх кінців землі і тих, що на морі далеко, і, милостивий, будь милостивим, Владико, до гріхів наших і помилуй нас. Бо милостивий і чоловіколюбець Бог єси, і Тобі славу возсилаємо, Отцю, і Сину, і Святому Духові, нині, і повсякчас, і на віки вічні.</p>
<p><em>Хор: </em>Амінь.</p>
<p> </p>
<p align="center"><em>Молитва</em></p>
<p><em>Диякон:</em> З умилінням усі голови (і коліна) приклонивши, до святого великомученика і чудотворця Юрія помолімся.</p>
<p><em>Хор: </em>Святий великомученику Юрію, моли Бога за нас.</p>
<p> </p>
<p align="center"><em>Священик читає молитву:</em></p>
<p>О всехвальний святий великомученику і чудотворче Юрію, зглянься на нас скорою твоєю поміччю і ублагай чоловіколюбного Бога, щоб Він не осудив нас, грішних, за беззаконня наші, а простив їх нам з великої Своєї милості. Не погорди моліннями нашими, але випроси нам у Христа Бога нашого тихе і богоугодне життя, здоров'я душевне і тілесне, родючість землі і достаток у всьому; і щоб ми не використали на зло блага, даровані нам тобою з милості всещедрого Бога, але на славу святого імені Його і на прославлення могутнього твого заступництва. Нехай Він охоронить нас собором святих ангелів Своїх, щоб ми визволилися при кінці життя нашого від хитрощів лукавого і всякого його діяння, і щоб неосудно стали ми перед престолом Господа слави. Вислухай нас, мученику Христовий Юрію, і моли безперестанно за нас триособового Владику, всіх Бога, щоб Його благодаттю і чоловіколюб'ям та твоїм заступництвом і поміччю ми сподобилися стати з ангелами, архангелами і всіма святими по правиці праведного Судді, і славити Його з Отцем і Святим Духом завжди, нині і повсякчас, і на віки вічні.</p>
<p><em>Хор:</em> Амінь.</p>
<p> </p>
<p align="center"><em>Відпуст</em></p>
<p><em>Диякон: </em>Премудрість.</p>
<p><em>Хор:</em> Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, Тебе величаємо.</p>
<p><em>Священик:</em> Слава Тобі, Христе Боже, надіє наша, слава Тобі.</p>
<p><em>Хор:</em> Слава Отцю, і Сину, і Святому Духові, і нині, і повсякчас, і на віки вічні. Амінь. Господи, помилуй <em>(3)</em>. Благослови.</p>
<p><em>Священик:</em> Христос, істинний Бог наш, молитвами пречистої Своєї Матері, преподобних і богоносних отців наших, святого великомученика і чудотворця Юрія Побідоносця, і всіх святих, помилує і спасе нас, як благий і чоловіколюбець.</p>
<p><em>Хор:</em> Амінь.</p>
<p> </p>
<p align="center"><em>І одразу:</em></p>
<p>Величаємо тебе,* страстотерпче святий Юрію,* і шануємо чесні твої страждання,* що їх ти витерпів за Христа.</p>
<p> </p>
<p><em>Після цього у свята і урочистості священик виголошує многоліття</em><em>.</em></p>