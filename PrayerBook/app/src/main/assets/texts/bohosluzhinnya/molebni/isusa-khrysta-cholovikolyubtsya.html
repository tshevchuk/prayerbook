<p style="text-align: justify;"><em>Диякон:</em> Благослови, владико.</p>
<p style="text-align: justify;"><em>Священик:</em> Благословен Бог наш завжди, нині і повсякчас, і на віки віків.</p>
<p style="text-align: justify;"><em>Хор:</em> Амінь.</p>
<p style="text-align: justify;">Слава Тобі. Боже наш, слава Тобі.</p>
<p style="text-align: justify;">Царю небесний, утішителю. Душе істини, що всюди єси і все наповняєш, скарбе дібр і життя подателю, прийди і вселися в нас, і очисти нас від усякої скверни, і спаси, благий, душі наші.</p>
<p style="text-align: justify;">Святий Боже, святий кріпкий, святий безсмертний, помилуй нас <em>(3).</em></p>
<p style="text-align: justify;">Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p style="text-align: justify;">Пресвята Тройце, помилуй нас; Господи, очисти гріхи наші; Владико, прости беззаконня наші; Святий, завітай і зціли немочі наші імені Твого ради.</p>
<p style="text-align: justify;">Господи, помилуй <em>(3).</em></p>
<p style="text-align: justify;">Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p style="text-align: justify;">Отче наш, що єси на небесах, нехай святиться ім’я Твоє, нехай прийде царство Твоє, нехай буде воля Твоя, як на небі, так і на землі. Хліб наш насущний дай нам сьогодні; і прости нам провини наші, як і ми прощаємо винуватцям нашим; і не введи нас у спокусу, але визволи нас від лукавого.</p>
<p style="text-align: justify;"><em>Священик:</em> Бо Твоє є царство, і сила, і слава, Отця, і Сина, і Святого Духа, нині і повсякчас, і на віки віків.</p>
<p style="text-align: justify;"><em>Хор:</em> Амінь.</p>
<p style="text-align: justify;">&nbsp;</p>
<p style="text-align: center;"><em>Тропар,</em><em> глас 4</em></p>
<p style="text-align: justify;">Нині вселенна радується,* бо ж на престолі серце Спасителя в полум’ї вогнянім видніє,* усіх призиваючи до Божественного пристановища,* де болі душ і тіл зціляються;* ради цього призови й мене, Спасе,* пробачивши мої прогрішення.</p>
<p style="text-align: justify;">&nbsp;</p>



<p></p>
<p style="text-align: center;"><em>Величання</em></p>
<p style="text-align: justify;">Величаємо Тебе, життєдавче Христе,* бо удостоїв Ти нас бути причасниками* щедрот пресвятого серця Твого.</p>
<p style="text-align: justify;"><em>Стих:</em> Що віддам Господеві за все, що Він воздав мені?</p>
<p style="text-align: justify;"><em>Стих:</em> На Нього уповає серце моє, і Він допоможе мені.</p>
<p style="text-align: justify;"><em>Стих:</em> Серце чисте утвори в мені, Боже, і духа правого обнови в нутрі моєму.</p>
<p style="text-align: justify;">Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p style="text-align: justify;">&nbsp;</p>
<p style="text-align: center;"><em>Прокімен</em></p>
<p style="text-align: justify;"><em>Диякон:</em> Будьмо уважні.</p>
<p style="text-align: justify;"><em>Священик: </em>Мир всім.</p>
<p style="text-align: justify;"><em>Диякон:</em> Премудрість, будьмо уважні.</p>
<p style="text-align: justify;"><em>Хор співає прокімен, глас 4:</em> Воскликніте Господеві, вся земля,* співайте ж імені Його, віддайте славу хвалі Його<em>.</em></p>
<p style="text-align: justify;"><em>Стих:</em> Уся земля нехай поклониться Тобі і співає Тобі, нехай же співає імені Твоєму, Всевишній.</p>
<p style="text-align: justify;">&nbsp;</p>
<p style="text-align: justify;"><em>Диякон:</em> Господеві помолімся.</p>
<p style="text-align: justify;"><em>Хор: </em>Господи, помилуй.</p>
<p style="text-align: justify;"><em>Священик:</em> Бо Ти святий єси, Боже наш, і в святих спочиваєш, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p style="text-align: justify;"><em>Хор:</em> Амінь.</p>
<p style="text-align: justify;">&nbsp;</p>
<p style="text-align: center;"><em>«Всяке дихання»,</em><em> глас 4</em></p>
<p style="text-align: justify;">Всяке дихання* нехай хвалить Господа.</p>
<p style="text-align: justify;"><em>Стих:</em> Хваліте Бога у святинях Його.</p>
<p style="text-align: justify;"><em>Стих:</em> Хваліте Його у тверді сили Його.</p>
<p style="text-align: justify;">&nbsp;</p>
<p style="text-align: center;"><em>Євангеліє</em></p>
<p style="text-align: justify;"><em>Диякон:</em> І щоб сподобилися ми слухання святого Євангелія, Господа Бога молім.</p>
<p style="text-align: justify;"><em>Хор:</em> Господи, помилуй <em>(3).</em></p>
<p style="text-align: justify;"><em>Диякон:</em> Премудрість, прості, вислухаймо святого Євангелія.</p>
<p style="text-align: justify;"><em>Священик:</em> Мир всім.</p>
<p style="text-align: justify;"><em>Хор:</em> І духові твоєму.</p>
<p style="text-align: justify;"><em>Священик:</em> Від Матея святого Євангелія читання.</p>
<p style="text-align: justify;"><em>Хор:</em> Слава Тобі, Господи, слава Тобі.</p>
<p style="text-align: justify;"><em>Диякон:</em> Будьмо уважні.</p>
<p style="text-align: justify;"><em>Священик читає Євангеліє від Матея (11, 27-30):</em></p>
<p style="text-align: justify;">Сказав Господь Своїм ученикам: Усе передав Мені Мій Отець, і ніхто не знає Сина, крім Отця, і Отця ніхто не знає, крім Сина та кому Син схоче відкрити. Прийдіть до Мене, всі втомлені й обтяжені, і Я облегшу вас. Візьміть Моє ярмо на себе і навчіться від Мене, бо Я лагідний і сумирний серцем, і знайдете полегшу душам вашим. Ярмо бо Моє любе і тягар Мій легкий.</p>
<p style="text-align: justify;"><em>Хор:</em> Слава Тобі, Господи, слава Тобі.</p>
<p style="text-align: justify;">&nbsp;</p>
<p style="text-align: center;"><em>Благання </em><em>(читають священнослужителі)</em></p>
<p style="text-align: justify;">Ісусе, Сину Бога живого, що відкрив щедроти пресвятого серця Твого, помилуй і спаси тих, що Тебе величають.</p>
<p style="text-align: justify;"><em>Хор (на кожне прошення):</em> О, пресвяте серце Ісуса, помилуй нас.</p>
<p style="text-align: justify;">Серце Ісуса, красо пресвітла, помилуй і спаси тих, що Тебе величають.</p>
<p style="text-align: justify;">Серце Ісуса, сило непереможна, помилуй і спаси тих, що Тебе величають.</p>
<p style="text-align: justify;">Серце Ісуса, любове невимовна, помилуй і спаси тих, що Тебе величають.</p>
<p style="text-align: justify;">Серце Ісуса, веселосте серця мого, помилуй і спаси тих, що Тебе величають.</p>
<p style="text-align: justify;">Серце Ісуса, втомлених помоче, помилуй і спаси тих, що Тебе величають.</p>
<p style="text-align: justify;">Серце Ісуса, джерело дівства, помилуй і спаси тих, що Тебе величають.</p>
<p style="text-align: justify;">Серце Ісуса, очисти розум мій від пустих помислів, помилуй і спаси тих, що Тебе величають.</p>
<p style="text-align: justify;">Серце Ісуса, охорони серце моє від поривів лукавих, помилуй і спаси тих, що Тебе величають.</p>
<p style="text-align: justify;">Серце Ісуса, покрове життя мого, помилуй і спаси тих, що Тебе величають.</p>
<p style="text-align: justify;">Серце Ісуса, надіє у смерті моїй, помилуй і спаси тих, що Тебе величають.</p>
<p style="text-align: justify;">Серце Ісуса, потіхо моя на суді твоїм, помилуй і спаси тих, що Тебе величають.</p>
<p style="text-align: justify;">&nbsp;</p>
<p style="text-align: center;"><em>Єктенія</em></p>
<p style="text-align: justify;"><em>Диякон:</em> Помилуй нас, Боже, по великій милості твоїй, молимось Тобі, вислухай і помилуй.</p>
<p style="text-align: justify;"><em>Хор:</em> Господи, помилуй <em>(3)</em>.</p>
<p style="text-align: justify;">Ще молимось Господеві Богу нашому, щоб вислухав голос моління нас, грішних, і помилував рабів Своїх <em>(ім’я)</em>, і охоронив нас від усякої скорби, біди, гніву й нужди, і всякої болізні душевної і тілесної, і дарував нам здоров’я з довголіттям, промовмо всі: Скоро вислухай і милостиво помилуй.</p>
<p style="text-align: justify;"><em>Хор:</em> Господи, помилуй <em>(3)</em>.</p>
<p style="text-align: justify;">Ще молимось, щоб зберегтися місту (селу) цьому і святому храму цьому (святій обителі цій), і всякому місту, селу і країні, від голоду, загибелі, землетрусу, потопу, граду, вогню, меча, нападу чужинців і міжусобної брані, і щоб Він був милостивий, добропривітний і добропомічний, благий і чоловіколюбний Бог наш, і відвернув увесь гнів Свій, що наступає на нас, і визволив нас від належної праведної Своєї погрози, і помилував нас.</p>
<p style="text-align: justify;"><em>Хор:</em> Господи, помилуй <em>(12).</em></p>
<p style="text-align: justify;">Ще молимось, щоб Господь Бог вислухав голос моління нас, грішних, і помилував нас.</p>
<p style="text-align: justify;"><em>Хор:</em> Господи, помилуй <em>(3).</em></p>
<p style="text-align: justify;"><em>Священик: </em>Вислухай нас, Боже, Спасителю наш, уповання всіх кінців землі і тих, що на морі далеко, і, будь милостивим, Милостивий Владико, до гріхів наших і помилуй нас. Бо милостивий і чоловіколюбець Бог єси, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p style="text-align: justify;"><em>Хор:</em> Амінь.</p>
<p style="text-align: justify;">&nbsp;</p>
<p style="text-align: justify;"><em>Диякон:</em> З умилінням усі голови (і коліна) приклонивши, Господеві помолімся.</p>
<p style="text-align: justify;"><em>Хор: </em>Господи, помилуй.</p>
<p style="text-align: justify;"><em>Священик читає молитву: </em>Тобі, Господи, єдиному благому, незлопам’ятному, ісповідую гріхи мої. До Тебе припадаю, недостойний, співаючи: Согрішив я, Господи, согрішив, і недостойний я споглянути на висоту небесну через множество неправд моїх. Але, Господи, даруй мені сльози умиління, єдиний благий і милостивий, щоб ними я умолив Тебе і очистився перед кінцем від усякого гріха. Страшне бо і грізне місце маю пройти, коли розлучуся з тілом, і стріне мене множество мрячних і нелюдських демонів, і ніхто не поспішить на поміч і не збавить. Тому припадаю до Твоєї благості – не передай мене кривдникам, щоб не похвалилися мною вороги мої, благий Господи, і щоб не сказали: Прийшов ти до рук наших і нам ти переданий. Ні, Господи, не забудь щедрот Твоїх, і не воздай мені за беззаконнями моїми, і не відверни лиця Твого від мене. Але радше Ти, Господи, накажи мене милістю і щедротами, а ворог мій нехай не радіє мною, але погаси погрози його на мене і знищ усе його діяння, і покажи мені до Тебе путь бездоганну, благий Господи. Бо хоч я і згрішив, не прибіг я до іншого лікаря і не простягнув руки моєї до чужого бога. Тож не відкинь моління мого, але вислухай мене Твоєю благістю, і утверди моє серце страхом Твоїм, і нехай буде благодать Твоя на мені, Господи, як вогонь, що палить у мені нечисті помисли. Ти бо єси, Господи, світло більше всякого світла; радість більша всякої радости; успокоєння більше всякого успокоєння; життя істинне і спасіння, що триває на віки віків.</p>
<p style="text-align: justify;"><em>Хор: </em>Амінь.</p>
<p style="text-align: justify;">&nbsp;</p>
<p style="text-align: center;"><em>Відпуст</em></p>
<p style="text-align: justify;"><em>Диякон:</em> Премудрість.</p>
<p style="text-align: justify;"><em>Хор: </em>Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, Тебе величаємо.</p>
<p style="text-align: justify;"><em>Священик: </em>Слава Тобі, Христе Боже, уповання наше, слава Тобі.</p>
<p style="text-align: justify;"><em>Хор: </em>Слава Отцю, і Сину, і Святому Духові, і нині, і повсякчас, і на віки віків. Амінь. Господи, помилуй <em>(3). </em>Благослови.</p>
<p style="text-align: justify;"><em>Священик:</em> Христос, істинний Бог наш, молитвами пречистої Своєї Матері, преподобних і богоносних отців наших, і всіх святих, помилує і спасе нас, як благий і чоловіколюбець.</p>
<p style="text-align: justify;"><em>Хор:</em>Амінь.</p>