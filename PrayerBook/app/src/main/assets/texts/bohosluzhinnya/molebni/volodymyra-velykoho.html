<p style=""><em>Диякон:</em> Благослови, владико.</p>
<p><em>Священик:</em> Благословен Бог наш завжди, нині і повсякчас, і на віки віків.</p>
<p><em>Хор:</em> <strong>Амінь.</strong></p>
<p><strong>Слава Тобі, Боже наш, слава Тобі.</strong></p>
<p><strong>Царю небесний, утішителю. Душе істини, що всюди єси і все наповняєш, скарбе дібр і життя подателю, прийди і вселися в нас, і очисти нас від усякої скверни, і спаси, благий, душі наші.</strong></p>
<p><strong>Святий Боже, святий кріпкий, святий безсмертний, помилуй нас. </strong><em>(3)</em></p>
<p><strong>Слава Отцю, і Сину, і Святому Духові, і нині, і повсякчас, і на віки віків. Амінь.</strong></p>
<p><strong>Пресвята Тройце, помилуй нас; Господи, очисти гріхи наші; Владико, прости беззаконня наші; Святий, посіти і зціли немочі наші імени Твого ради.</strong></p>
<p><strong>Господи, помилуй. </strong><em>(3)</em></p>
<p><strong>Слава Отцю, і Сину, і Святому Духові, і нині, і повсякчас, і на віки віків. Амінь.</strong></p>
<p><strong>Отче наш, що єси на небесах, нехай святиться ім’я Твоє, нехай прийде царство Твоє, нехай буде воля Твоя, як на небі, так і на землі. Хліб наш насущний дай нам сьогодні; і прости нам провини наші, як і ми прощаємо винуватцям нашим; і не введи нас у спокусу, але визволи нас від лукавого.</strong></p>
<p><em>Священик:</em> Бо Твоє є царство, і сила, і слава, Отця, і Сина, і Святого Духа, нині і повсякчас, і на віки віків.</p>
<p><em>Хор:</em> <strong>Амінь.</strong></p>

<p>&nbsp;</p>
<p><strong>Господи, помилуй.</strong> <em>(12)</em></p>
<p><strong>Слава Отцю, і Сину, і Святому Духові, і нині, і повсякчас, і на віки віків. Амінь.</strong></p>
<p><strong>Прийдіте, поклонімся цареві, нашому Богу. </strong></p>
<p><strong>Прийдіте, поклонімся Христові, цареві, нашому Богу.</strong></p>
<p><strong>Прийдіте, поклонімся і припадім до самого Господа Ісуса Христа, царя і Бога нашого.</strong></p>
<p>&nbsp;</p>
<h5>Псалом 88 (вибрані стихи)</h5>
<p><strong>Господи, Боже Сил! Хто подібний до Тебе?* Всесильний Ти, Господи, і правда Твоя навкруги Тебе.</strong></p>
<p><strong>Блаженні люди, що знають глас святковий:* Господи, у світлі лиця Твого вони ходять,</strong></p>
<p><strong>і іменем Твоїм вони радуються весь день,* і правдою Твоєю підносяться.</strong></p>
<p><strong>Бо Ти похвала сили їхньої,* і милістю Твоєю підноситься ріг наш.</strong></p>
<p><strong>Бо Господь – Захист наш* і Святий Ізраїлів – Цар наш.</strong></p>
<p><strong>Колись говорив Ти у видінні святому Твоєму і сказав:* Я подав поміч мужньому, підніс обраного з людей Моїх.</strong></p>
<p><strong>Я знайшов Давида, слугу Мого,* і миром святим Моїм помазав його.</strong></p>
<p><strong>Рука Моя захистить його* і сила Моя підкріпить його.</strong></p>
<p><strong>Не подолає ворог його,* і син беззаконня не візьме в неволю його.</strong></p>
<p><strong>Розіб’ю перед ним ворогів його,* і знищу ненависників його.</strong></p>
<p><strong>Істина Моя і милість Моя з ним,* і ім’ям Моїм піднесеться сила його.</strong></p>
<p><strong>І покладу на море руку його* і на ріки — правицю його.</strong></p>
<p><strong>І буде він звати Мене: «Ти Отець мій і Бог мій,* твердиня спасіння мого.»</strong></p>
<p><strong>І я первенця піднесу Мого високо,* вище царів землі.</strong></p>
<p><strong>Навіки збережу йому милість Мою,* і завіт Мій вірний йому.</strong></p>
<p><strong>І продовжу навіки рід його,* і престіл його — як дні неба.</strong></p>
<p style="text-align: center;"><em>І одразу:</em></p>
<p style="text-align: center;"><strong>Слава Отцю, і Сину, і Святому Духові, і нині, і повсякчас, і на віки віків. Амінь.</strong></p>
<p style="text-align: center;"><strong>Алилуя, алилуя, алилуя, слава Тобі, Боже.</strong> <em>(3)</em></p>
<p>&nbsp;</p>
<h5>Бог Господь, глас 4</h5>
<p style="text-align: justify;"><strong>Бог Господь, і явився нам; благословен, хто йде в ім’я Господнє.</strong></p>
<p style="text-align: justify;"><em>Стих:</em> Сповідуйтеся Господеві, бо Він благ, бо повік милість Його.</p>
<p style="text-align: justify;"><em>Стих:</em> Обійшовши, обступили мене, іменем Господнім протистояв я їм.</p>
<p style="text-align: justify;"><em>Стих:</em> Не умру, а жити буду, і повім діла Господні.</p>
<p style="text-align: justify;"><em>Стих:</em> Камінь, який знехтували будівничі, цей став головою вугла; від Господа стався він, і дивний є в очах наших.</p>
<p>&nbsp;</p>
<h5>Тропар святого Володимира Великого, глас 4</h5>
<p><strong>Уподобився ти купцеві, що шукає цінної перли,* славновладний Володимире,* що сидиш на високому престолі матері городів,* богобереженого Києва;* досліджуючи і посилаючи до царського городу,* щоб пізнати православну віру,* знайшов ти неоціненний жемчуг, Христа,* що вибрав тебе, як другого Павла,* і отряс сліпоту у святій купелі, разом душевну і тілесну.* Тому празнуємо твоє успення ми, люди твої.* Моли, щоб спаслися душі наші.</strong></p>
<p align="center"><em>Слава, і нині: богородичний, глас той же</em></p>
<p><strong>Таємниця споконвіку закрита і ангелам незнана:* через тебе, Богородице, Бог землянам появився,* прийнявши в незлитній сполуці тіло* і витерпівши задля нас добровільно хрест;* ним Він воскресив первоствореного* і спас від смерті душі наші.</strong></p>
<p>&nbsp;</p>
<h5>Псалом 50</h5>
<p><strong>Помилуй мене, Боже, по великій милості Твоїй,* і по множеству щедрот Твоїх очисти беззаконня моє.</strong></p>
<p><strong>Найпаче обмий мене з беззаконня мого* і від гріха мого очисти мене.</strong></p>
<p><strong>Бо беззаконня моє я знаю* і гріх мій є завжди передо мною.</strong></p>
<p><strong>Проти Тебе єдиного я згрішив і перед Тобою зло вчинив,* то і правий Ти в словах Твоїх і переможеш, коли будеш судити.</strong></p>
<p><strong>Це бо в беззаконнях я зачатий* і в гріхах родила мене мати моя.</strong></p>
<p><strong>Це бо істину полюбив єси,* невідоме й таємне мудрости своєї явив Ти мені.</strong></p>
<p><strong>Окропи мене іссопом, і очищуся,* обмий мене, і стану біліший від снігу.</strong></p>
<p><strong>Дай мені почути радість і веселість,* зрадіють кості сокрушені.</strong></p>
<p><strong>Відверни лице Твоє від гріхів моїх* і всі беззаконня мої очисти.</strong></p>
<p><strong>Серце чисте утвори в мені, Боже,* і духа правого обнови в нутрі моєму.</strong></p>
<p><strong>Не відкинь мене від лиця Твого* і Духа Твого Святого не відійми від мене.</strong></p>
<p><strong>Верни мені радість спасення Твого* і духом владичним утверди мене.</strong></p>
<p><strong>Вкажу беззаконним дороги Твої,* і нечестиві до Тебе навернуться.</strong></p>
<p><strong>Ізбав мене від вини крови, Боже, Боже спасення мого,* і язик мій радісно прославить справедливість Твою.</strong></p>
<p><strong>Господи, губи мої відкрий,* і уста мої сповістять хвалу Твою.</strong></p>
<p><strong>Бо, якби Ти жертви захотів, дав би я,* та всепалення не миле Тобі.</strong></p>
<p><strong>Жертва Богові – дух сокрушений,* серцем сокрушеним і смиренним Бог не погордить.</strong></p>
<p><strong>Ущаслив, Господи, благоволінням Твоїм Сіон* і нехай здвигнуться стіни єрусалимські.</strong></p>
<p><strong>Тоді уподобаєш собі жертву правди, приношення і всепалення,* тоді положать на вівтар Твій тельців.</strong></p>
<p>&nbsp;</p>
<h5>Канон святого Володимира Великого, глас 6</h5>
<p><em>Пісня 1</em></p>
<p><em>Ірмос:</em> <strong>Як по суші пройшов Ізраїль, по безодні стопами, бачачи, як гонитель фараон потопляється, взивав: Пісню перемоги Богові співаймо.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Прийдіть, вірні, пісню духовну заспіваймо і прославмо Христа, Який світло прославив святого Володимира, великого князя.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Ти, що даруєш плід тому, хто сіє насіння, Ти і мені даруй слово, Подателю благ, розв’язуючи мій зв’язаний язик, і онови, Спасе, на славослів’я з вірою.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Ти, що добровільно, а не примусово до Себе всіх закликаєш, як у давнину Мойсея і Ісаю, так і нині в серці закликав Ти вірного і славного князя.</strong></p>
<p><em>Слава, і нині: богородичний: </em><strong>Будучи прикрашеною добротою чеснот, Богомати Пречиста, ти зачала Бога істинного, Який просвітив нас божественними чеснотами.</strong></p>
<p>&nbsp;</p>
<p><em>Пісня 3</em></p>
<p><em>Ірмос:</em> <strong>Нема святого, як Ти, Господи Боже мій, що возніс ріг вірних Твоїх, благий, і утвердив нас на камені ісповідання Твого.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Ти, що Павла просвітив і обрав його, так і у Володимира нині, отця Руси Київської, недугу з очей зняв Твоїм хрещенням, Милостивий.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Костянтину вірному подібним став ти, прийнявши в серці твоєму Христа, і Його заповідей навчив, як апостол, усю землю нашу.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Божественною силою перемагаючи, ти сокрушив капище бісівське безбожного Перуна і, до хвоста кінського прив’язавши, повелів воїнам бити ідола.</strong></p>
<p><em>Слава, і нині: богородичний: </em><strong>Коли знайшов святу Покрову — Діву Марію, Божий обранець — великий князь Володимир, апостола Павла ревнитель, побудував церкву Божу в її ім’я.</strong></p>
<p>&nbsp;</p>
<h5>Катавасія</h5>
<p><strong>Моли Бога за нас, святий рівноапостольний князю Володимире, бо ми ревно до тебе прибігаємо, скорого помічника й молитвенника за душі наші.</strong></p>
<p>&nbsp;</p>
<h5>Єктенія</h5>
<p><em>Диякон:</em> Помилуй нас, Боже, по великій милості Твоїй, молимось Тобі, вислухай і помилуй.</p>
<p><em>Хор: </em><strong>Господи, помилуй.</strong><em> (3)</em></p>
<p>Ще молимось у цей благословенний час тисячодвадцятип’ятиріччя хрещення Богом береженої батьківщини нашої України про милість, життя, мир, здоров’я, спасення та відпущення гріхів наших, і щоб милостивий Господь Бог наш подав нам єдність віри та причастя Святого Духа і охоронив нас від усякого зла; Господи, вислухай і помилуй.</p>
<p><em>Хор: </em><strong>Господи, помилуй.</strong><em> (3)</em></p>
<p>Ще молимось, щоб чоловіколюбець Бог наш зберіг боголюбивий український народ у чистоті святої Христової віри, у всякій побожності та додержанні заповідей Господніх по всі дні життя його; Господи, вислухай і помилуй.</p>
<p><em>Хор: </em><strong>Господи, помилуй.</strong><em> (3)</em></p>
<p>Ще молимось за святу Христову Церкву в Україні, єпископство, священство, монашество, боголюбивих вірних, і всіх братів і сестер наших; Господи, вислухай і помилуй.</p>
<p><em>Хор: </em><strong>Господи, помилуй.</strong><em> (3)</em></p>
<p>Ще молимось за всю братію і за всіх православних християн.</p>
<p><em>Хор: </em><strong>Господи, помилуй</strong>.<em> (3)</em></p>
<p><em>Священик: </em>Бо Ти милостивий і чоловіколюбець Бог єси, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p><em>Хор: </em><strong>Амінь</strong>.</p>
<p>&nbsp;</p>
<p><em>Пісня 4</em></p>
<p><em>Ірмос:</em> <strong>Христос – моя сила, Бог і Господь, – чесна Церква богопристойно співає, взиваючи, від помислу чистого у Господі празнуючи.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Чудо величне, преславне і невимовне звершує Владика Христос, оновлює бо хрещенням усю Київську Русь і просвічує князя Володимира.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Радісно прийдіть і високодостойно проголошуйте, сини українські, славу просвітителю нашому Володимиру, і пам’ять його всі вірно святкуємо світло.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Батьківське нечестя ти відкинув, православну ж віру твоєї всечесної праматері полюбив, рівний апостолам Христовим великий княже Володимире.</strong></p>
<p><em>Слава, і нині: богородичний: </em><strong>Як двері, що ведуть до божественного входу у світлий рай, як духовний храм святий, як доброту Яковову, ми Діву ублажаємо.</strong></p>
<p>&nbsp;</p>
<p><em>Пісня 5</em></p>
<p><em>Ірмос: </em><strong>Божим світлом Твоїм, благий, озори, молюся, душі тих, що зарання в любові звертаються до Тебе, щоб пізнати Тебе, Слове Божий, істинного Бога, що викликає з темряви гріховної.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Сьогодні ангели Божі радіють на небесах у пам’яті твоїй святій; бо ти спас нас від усякого лукавства, і від жертв бісівських визволив безліч людей твоїх і всю землю нашу.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Ридають бісів безліч і зборище темряви, бачачи, як на землі руйнуються ідоли, що на загибель людей були поставлені; їх же Божим повелінням ти, Володимире, сокрушив.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Радуйся і веселися, рабе Христів, княже великий і мудрий, молитвенику за душі наші; ми тобою визволилися від бісівської омани, тому: «радуйся», — взиваємо до тебе.</strong></p>
<p><em>Слава, і нині: богородичний:</em> <strong>Чистотою сяючи здалеку, Всехвальна, маючи Божественне призначення Владики, ти єдина стала Матір’ю Бога, і на руках своїх як Немовля Того носила.</strong></p>
<p>&nbsp;</p>
<p><em>Пісня 6</em></p>
<p><em>Ірмос:</em> <strong>Житейське море, схвильоване бурею напастей, бачачи і до тихого пристановища Твого прибігши, кличу до Тебе: Возведи від тління життя моє, Многомилостивий.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Силою Божою переможений був Сатана душогубець, і його оманливі жертви знищені; переможця бо явив нам Христос — Володимира, вірного князя, щоб сокрушити і кинути сатану під ноги наші.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Спас раніше Господь рукою Мойсея Ізраїля від рабства, Той же і нині рукою Володимира, вірного князя, спас усіх нас від омани ідольської.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Достойно до тебе взиваємо і промовляємо всі: Радуйся, всечесний і преблаженний, тебе бо ми маємо з Богом визволителя, Володимире; не зневаж рабів твоїх, а завжди оберігай нас.</strong></p>
<p><em>Слава, і нині: богородичний:</em> <strong>Придбали ми тобою спасіння, Діво Пречиста і всехвальна; Той, Кого ангели на небесах бажають бачити, нині вбачається в лоні твоєму як Немовля, Бог наш.</strong></p>
<p>&nbsp;</p>
<h5>Катавасія</h5>
<p><strong>Моли Бога за нас, святий рівноапостольний князю Володимире, бо ми ревно до тебе прибігаємо, скорого помічника й молитвенника за душі наші.</strong></p>
<p>&nbsp;</p>
<h5>Єктенія</h5>
<p><em>Диякон:</em> Ще і ще в мирі Господеві помолімся.</p>
<p><em>Хор:</em> <strong>Господи, помилуй.</strong></p>
<p>Заступи, спаси, помилуй і охорони нас, Боже, Твоєю благодаттю.</p>
<p><em>Хор:</em> <strong>Господи, помилуй.</strong></p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>
<p><em>Хор:</em> <strong>Тобі, Господи.</strong></p>
<p><em>Священик:</em> Бо Ти єси цар миру і Спас душ наших, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p><em>Хор:</em> <strong>Амінь.</strong></p>
<p>&nbsp;</p>
<h5>Кондак святого Володимира Великого, глас 8</h5>
<p><strong>Подібний великому апостолові Павлові,* у сивизні, всеславний Володимире,* як молодече мудрування, Ти оставив все дбання про ідолів,* як муж дозрілий прикрасив Ти себе багряницею хрещення.* I нині, в радості стоячи перед Спасом Христом,* моли, щоб спаслися душі наші.</strong></p>
<p>&nbsp;</p>
<h5>Прокімен</h5>
<p><em>Диякон: </em>Будьмо уважні.</p>
<p><em>Священик: </em>Мир всім.</p>
<p><em>Диякон: </em>Премудрість, будьмо уважні.</p>
<p>&nbsp;</p>
<h5>Прокімен, глас 4</h5>
<p align="center"><strong>Підніс Я обраного від людей Моїх.</strong> <em>(Пс. 88:20)</em></p>
<p align="center"><em>Стих: </em>Рука Моя захистить його і сила Моя підкріпить його. <em>(Пс. 88:22)</em></p>
<p>&nbsp;</p>
<p><em>Диякон: </em>Господеві помолімся.</p>
<p><em>Хор: </em><strong>Господи, помилуй.</strong></p>
<p><em>Священик: </em>Бо Ти святий єси, Боже наш, і у святих спочиваєш, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p><em>Хор: </em>Амінь.</p>
<p>&nbsp;</p>
<p align="center"><em>Всяке дихання, глас 4</em></p>
<p align="center"><strong>Всяке дихання нехай хвалить Господа.</strong></p>
<p align="center"><em>Стих: </em>Хваліте Бога у святинях Його.</p>
<p align="center"><em>Стих</em><em>:</em> Хваліте Його у тверді сили Його.</p>
<p align="center">&nbsp;</p>
<h5>Євангеліє</h5>
<p><em>Диякон: </em>І щоб сподобилися ми слухання святого Євангелія, Господа Бога молім.</p>
<p><em>Хор: </em><strong>Господи, помилуй.</strong> <em>(3)</em></p>
<p><em>Диякон: </em>Премудрість, прості, вислухаймо святого Євангелія.</p>
<p><em>Священик</em>: Мир всім.</p>
<p><em>Хор: </em><strong>І духові твоєму.</strong></p>
<p><em>Священик: </em>Від Йоана святого Євангелія читання.</p>
<p><em>Хор: </em><strong>Слава Тобі, Господи, слава Тобі.</strong></p>
<p><em>Диякон: </em>Будьмо уважні.</p>
<p align="center"><em>Священик читає Євангеліє від Йоана, зачало 36 (10:9-16):</em></p>
<p>Сказав Господь юдеям, які до Нього прийшли: Я – ворота. Хто ввійде через Мене, спасеться. Він увійде, вийде, і знайде пашу. Злодій не приходить, хіба щоб красти, убивати, вигублювати. Я прийшов, щоб мали життя, і мали його вповні. Я – добрий пастир. Добрий пастир життя своє дає за овець. Наймит, який не пастир і якому вівці не належать, бачить вовка, що надходить, і кидає вівці та біжить геть; і вовк хапає їх і розполохує. Наймит же втікає, бо він наймит і не дбає про вівці. Я – добрий пастир, і знаю Моїх, і Мої Мене знають. Отець Мій знає Мене, і Я знаю Отця; Я життя моє кладу за Мої вівці. Ще й інші вівці маю, що не з цієї кошари; і їх мушу привести: вони почують Мій голос, і буде одне стадо й один пастир.</p>
<p><em>Хор:</em> <strong>Слава Тобі, Господи, слава Тобі.</strong></p>
<p>&nbsp;</p>
<h5>Стихири самогласні, глас 6</h5>
<p><em>Слава:</em> <strong>Молитвами святого рівноапостольного князя Володимира,* Милостивий, очисти* множество прогрішень наших.</strong></p>
<p><em>І нині:</em> <strong>Молитвами Богородиці,* Милостивий, очисти* множество прогрішень наших.</strong></p>
<p><em>Стих: </em><strong>Помилуй мене, Боже, по великій милості Твоїй,* і по множеству щедрот Твоїх очисти беззаконня моє.</strong></p>
<p><strong>Рівного з апостолами, Володимира, блаженного просвітителя нашого,* учителя й отця, зійшовшись, прославмо,* бо через нього увірували у Христа Бога,* і від темряви до світла наблизилися,* очі і серця просвічуємо,* в пам’яті його торжествуємо і радіємо,* знайшовши його як православного вождя до Царства Небесного.</strong></p>
<p>&nbsp;</p>
<h5>Єктенія</h5>
<p><em>Диякон: </em>Спаси, Боже, людей Твоїх і благослови насліддя Твоє, посіти світ Твій милістю і щедротами, вознеси силу християн православних і зішли на нас милості Твої багаті, молитвами всепречистої Владичиці нашої Богородиці і приснодіви Марії, силою чесного і животворящого Хреста, заступництвом чесних небесних сил безплотних, чесного, славного пророка, предтечі і хрестителя Йоана, святих славних і всехвальних апостолів, во святих отця нашого Миколая, архиєпископа, Мирлікійського чудотворця, святих рівноапостольних Кирила і Методія, учителів слов’янських, святого благовірного і рівноапостольного великого князя Володимира, святого священомученика Йосафата, святих славних і добропобідних мучеників, преподобних і богоносних отців наших Антонія і Теодосія Печерських, святих і праведних богоотців Йоакима і Анни, і святого (<em>ім’я, якого є храм</em>), і всіх святих, молимо Тебе, многомилостивий Господи, вислухай нас, грішних, що молимось Тобі, і помилуй нас.</p>
<p><em>Хор: </em><strong>Господи, помилуй.</strong> <em>(12)</em></p>
<p><em>Священик:</em> Милістю і щедротами і чоловіколюб’ям єдинородного Сина Твого, що з Ним благословен єси, з пресвятим і благим і животворящим Твоїм Духом, нині і повсякчас, і на віки віків.</p>
<p><em>Хор:</em> <strong>Амінь.</strong></p>
<p>&nbsp;</p>
<p><em>Пісня 7</em></p>
<p><em>Ірмос:</em> <strong>Росодайною ото вчинив ангел піч для преподобних отроків, а веління Боже, що халдеїв опаляло, приневолило мучителя кликати: Благословен єси, Боже отців наших.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Нової Єлени любов’ю ти був провіщений, будучи онуком блаженної Ольги; став ти, Володимире, новим Костянтином для Христа, взиваючи: Благословенний Бог отців наших.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Лютий облесник диявол спокусив тебе, Володимире, воювати проти християн; Великий же Господь у Корсуні просвітив тебе і сподобив тебе святого хрещення; і Царство Небесне тобі дарував.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Застарілу бісівську оману ти прогнав, як великий ученик Христа, оновивши і просвітивши всіх нас, щоб ми невмовкно взивали до Господа: Благословенний Бог отців наших.</strong></p>
<p><em>Слава, і нині: богородичний:</em> <strong>З усіх родів обрав тебе превічний Бог раніше віків, і в останні часи, прийнявши плоть від тебе, Приснодіво, явився разом довершений Бог і людина.</strong></p>
<p>&nbsp;</p>
<p><em>Пісня 8</em></p>
<p><em>Ірмос:</em> <strong>Із полум’я преподобним Ти росу виточив і жертву праведного водою спалив, бо все твориш, Христе, як тільки захочеш. Тебе превозносимо на всі віки.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Ти визволив нас усіх від безбожних ідолів і привів до Христа Бога, отче вірних князів, наставнику пастви твоєї, що оспівує Христа повіки.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Став ти, святий Володимире, в усій Київській Русі новим Костянтином; бо ти ім’я Христове благовістив, Його ж прославляємо повіки.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Перед Царем вічним ти нині стоїш, і правиця Його увінчала тебе; молися Йому за недостойних рабів твоїх, щоб ми оспівували Його і прославляли повіки.</strong></p>
<p><em>Слава, і нині: богородичний:</em> <strong>Ти, Всехвальна, є хмара Слова і світильник сонячний, колісниця багатокоштовна, дівства велич, гора, покрита багатою зеленню; перебуваєш ти, Пречиста, Дівою Господньою.</strong></p>
<p>&nbsp;</p>
<p><em>Пісня 9</em></p>
<p><em>Ірмос:</em> <strong>Бога людям неможливо видіти, на Нього й чини ангельські не сміють дивитись, а через тебе, всечиста, з’явилося людям Слово воплочене; Його величаючи з небесним воїнством, тебе ублажаємо.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Солодкий, як фінік, що виріс на висоті, і квітка оливкова, віття багатоплідне, ти виточуєш вино: два дозрілі грона приніс – Бориса і Гліба – чесних мучеників.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Зібрання князів високодостойних, що від тебе благочестя прийняли, нині предстоїть, з людьми вірними прославляючи тебе; просвітителю і скорий заступнику, поминай нас усіх, щоб нам знайти тобою життя у мирі.</strong></p>
<p><em>Приспів:</em> <strong>Святий рівноапостольний князю Володимире, моли Бога за нас.</strong></p>
<p><strong>Люди українські, прийдіть, зберімося в чесній церкві святого Володимира, названого Василієм, преблаженного великого князя, угодника Христового преславного, і приймімо життя і спасіння, благодать і велику милість.</strong></p>
<p><em>Слава, і нині: богородичний:</em> <strong>Діво, ти народила Бога на землі; у плоті з’єдналося безплотне, в єдиній іпостасі, і в двох природах, щоб спасти всіх нас, що з вірою поклоняємося Пречистій Богородиці.</strong></p>
<p>&nbsp;</p>
<h5>Достойно, глас 6</h5>
<p><strong>Достойно є воістину* величати блаженною тебе, Богородицю,* присноблаженну, і пренепорочну,* і Матір Бога нашого.* Чеснішу від херувимів* і незрівнянно славнішу від серафимів,* що без зотління Бога Слово породила,* сущу Богородицю, тебе величаємо.</strong></p>
<p>&nbsp;</p>
<p align="center"><em>Також:</em></p>
<p><strong>Святий Боже, святий кріпкий, святий безсмертний, помилуй нас. </strong><em>(3)</em></p>
<p><strong>Слава Отцю, і Сину, і Святому Духові, і нині і повсякчас, і на віки віків. Амінь.</strong></p>
<p><strong>Пресвята Тройце, помилуй нас; Господи, очисти гріхи наші; Владико, прости беззаконня наші; Святий, посіти і зціли немочі наші імені Твого ради.</strong></p>
<p><strong>Господи, помилуй. </strong><em>(3)</em></p>
<p><strong>Слава Отцю, і Сину, і Святому Духові, і нині і повсякчас, і на віки віків. Амінь.</strong></p>
<p><strong>Отче наш, що єси на небесах, нехай святиться ім</strong><strong>’</strong><strong>я Твоє, нехай прийде царство Твоє, нехай буде воля Твоя, як на небі, так і на землі. Хліб наш насущний дай нам сьогодні, і прости нам провини наші, як і ми прощаємо винуватцям нашим, і не введи нас у спокусу, але визволи нас від лукавого.</strong></p>
<p><em>Священик: </em>Бо Твоє є царство, і сила, і слава, Отця, і Сина, і Святого Духа, нині і повсякчас, і на віки віків.</p>
<p><em>Хор: </em><strong>Амінь.</strong></p>
<p>&nbsp;</p>
<h5>Тропар святого Володимира Великого, глас 4</h5>
<p><strong>Уподобився ти купцеві, що шукає цінної перли,* славновладний Володимире,* що сидиш на високому престолі матері городів,* богобереженого Києва;* досліджуючи і посилаючи до царського городу,* щоб пізнати православну віру,* знайшов ти неоціненний жемчуг, Христа,* що вибрав тебе, як другого Павла,* і отряс сліпоту у святій купелі, разом душевну і тілесну.* Тому празнуємо твоє успення ми, люди твої.* Моли, щоб спаслися душі наші.</strong></p>
<p>&nbsp;</p>
<h5>Єктенія</h5>
<p><em>Диякон:</em> Помилуй нас, Боже, по великій милості Твоїй, молимось Тобі, вислухай і помилуй.</p>
<p><em>Хор: </em><strong>Господи, помилуй.</strong> <em>(3)</em></p>
<p>Ще молимось Господеві Богу нашому, щоб вислухав голос моління нас, грішних, і помилував рабів Своїх, і охоронив нас від усякої скорби, біди, гніву і нужди, і всякої болізні душевної і тілесної, і дарував нам здоров’я з довголіттям, промовмо всі: скоро вислухай і милостиво помилуй.</p>
<p><em>Хор: </em><strong>Господи, помилуй.</strong> <em>(3)</em></p>
<p>Ще молимось, щоб зберегтися місту (селу) цьому і святому храму цьому (святій обителі цій), і всякому місту, селу і країні, від голоду, загибелі, землетрусу, потопу, граду, вогню, меча, нападу чужинців і міжусобної брані, і щоб Він був милостивий, добропривітний і добропомічний, благий і чоловіколюбний Бог наш, і відвернув увесь гнів Свій, що наступає на нас, і ізбавив нас від належної праведної Своєї погрози, і помилував нас.</p>
<p><em>Хор: </em><strong>Господи, помилуй.</strong> <em>(12)</em></p>
<p>Ще молимось, щоб Господь Бог вислухав голос моління нас, грішних, і помилував нас.</p>
<p><em>Хор: </em><strong>Господи, помилуй.</strong> <em>(3)</em></p>
<p><em>Священик: </em>Вислухай нас, Боже, Спасителю наш, уповання всіх кінців землі і тих, що на морі далеко, і, Милостивий, будь милостивим, Владико, до гріхів наших і помилуй нас. Бо милостивий і чоловіколюбець Бог єси, і Тобі славу возсилаємо, Отцю, і Сину, і Святому Духові, нині, і повсякчас, і на віки віків.</p>
<p><em>Хор: </em><strong>Амінь.</strong></p>
<p>&nbsp;</p>
<h5>Молитва</h5>
<p><em>Диякон:</em> З умилінням усі голови (і коліна) приклонивши, до святого рівноапостольного великого князя Володимира, хрестителя Русі-України, помолімся.</p>
<p><em>Хор: </em><strong>Святий рівноапостольний князю Володимире, моли Бога за нас.</strong></p>
<p align="center"><em>Священик читає молитву:</em></p>
<p>О великий угоднику Божий, богообраний і богопрославлений, рівноапостольний княже Володимире! Ти відкинув зловір'я і нечестя язичницьке, увірував у Єдиного Істинного Триіпостасного Бога, прийняв святе Хрещення і просвітив світлом божественної віри і благочестя усю країну Руську. Тому, славлячи і дякуючи Премилосердному Творцеві й Спасителеві нашому, славимо й дякуємо тобі, просвітителю наш і отче, бо через Тебе ми пізнали спасительну віру Христову й хрестилися в ім'я Пресвятої і Пребожественної Тройці; цією вірою ми визволилися від праведного засудження Божого, вічного рабства дияволу і пекельних мук; цією вірою ми прийняли Благодать усиновлення Богові й надію на успадкування Небесного блаженства. Ти є перший вождь до Начальника та звершувача нашого вічного спасіння Господа Ісуса Христа; ти є теплий молитовник і заступник землі нашої і всіх людей твоїх. Не може язик наш висловити велич та висоту благодіянь, вилитих через тебе на землю нашу, отців і праотців наших і на нас недостойних. О всеблагий отче і просвітителю наш! Зглянься на немочі наші і благай премилосердного Царя Небесного, щоб не прогнівався Він дуже на нас, бо через немочі наші ми щодня чинимо гріхи, щоб не погубив Він нас за беззаконня наші, але нехай помилує і спасе нас, з милості Своєї, нехай вселить у серце наше спасенний страх Свій, нехай просвітить Своєю Благодаттю розум наш, щоб ми пізнавали шляхи Господні, залишили стежки нечестя й омани і подвизалися на стежках спасіння та істини, неухильно виконуючи заповіді Божі та настанови Святої Церкви. Благай, Благосердний, Чоловіколюбця Бога, щоб Він продовжив на нас велику милість Свою: нехай визволить нас від нападу чужинців, від внутрішнього безладдя, заколотів і чвар, від голоду, смертельних хвороб і від усякого зла; нехай подасть нам добре полиття і врожай плодів земних, нехай визволить нашу землю від усякого лиха, нехай дасть пастирям ревність за спасіння пастви, а всім людям поміч у старанному звершенні служби своєї, і щоб вони мали між собою любов та однодумність і подвизалися з вірою на благо Святої Церкви; і нехай засяє світло спасенної віри в Україні нашій по всіх кінцях її, і нехай навернуться до віри невіруючі, і нехай зникнуть усі єресі і розколи, щоб так поживши у мирі на землі, ми сподобилися з тобою вічного блаженства, хвалячи і величаючи Бога на віки віків.</p>
<p><em>Хор:</em> <strong>Амінь.</strong></p>
<p align="center"><em>І одразу:</em></p>
<p align="center"><em>Величання святому Володимирові Великому</em></p>
<p><strong>Величаємо тебе, святий рівноапостольний князю Володимире, і шануємо святу пам’ять твою, бо ти ідолів знищив і всю землю нашу святим хрещенням просвітив.</strong></p>
<p>&nbsp;</p>
<h5>Відпуст</h5>
<p><em>Диякон:</em> Премудрість.</p>
<p><em>Хор:</em> <strong>Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, Тебе величаємо.</strong></p>
<p><em>Священик:</em> Слава Тобі, Христе Боже, уповання наше, слава Тобі.</p>
<p><em>Хор:</em> <strong>Слава Отцю, і Сину, і Святому Духові, і нині, і повсякчас, і на віки віків. Амінь. Господи, помилуй. </strong><em>(3)</em><strong> Благослови.</strong></p>
<p><em>Священик:</em> Христос, істинний Бог наш, молитвами пречистої Своєї Матері, святого славного і всехвального апостола Андрея Первозванного, святого рівноапостольного великого князя Володимира і блаженної княгині Київської Ольги, славних і добропобідних мучеників Бориса і Гліба, преподобних і богоносних отців наших Антонія і Теодосія, і всіх чудотворців Печерських, святих і праведників землі української і всіх святих, помилує і спасе нас, як благий і чоловіколюбець.</p>
<p><em>Хор:</em> <strong>Амінь.</strong></p>