<p style="text-align: justify;"><em>Священик благословляє за звичаєм:</em></p>
<p>Благословен Бог наш завжди, нині і повсякчас, і на віки віків.</p>
<p><em>Хор:</em> Амінь.</p>
<p><em>І читець одразу читає:</em></p>
<p>Святий Боже, святий кріпкий, святий безсмертний, помилуй нас (3).</p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Пресвята Тройце, помилуй нас; Господи, очисти гріхи наші; Владико, прости беззаконня наші; Святий, посіти і зціли немочі наші імені Твого ради.</p>
<p>Господи, помилуй (3).</p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Отче наш, що єси на небесах, нехай святиться ім’я Твоє, нехай прийде царство Твоє, нехай буде воля Твоя, як на небі, так і на землі. Хліб наш насущний дай нам сьогодні; і прости нам провини наші, як і ми прощаємо винуватцям нашим; і не введи нас у спокусу, але визволи нас від лукавого.</p>
<p><em>Священик:</em> Бо Твоє є царство, і сила, і слава, Отця, і Сина, і Святого Духа, нині і повсякчас, і на віки віків.</p>
<p><em>Хор:</em> Амінь.</p>

<p>&nbsp;</p><p><em>Читець:</em> Господи, помилуй (12).</p><p>&nbsp;</p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Прийдіте, поклонімся цареві, нашому Богу.</p>
<p>Прийдіте, поклонімся Христові, цареві, нашому Богу.</p>
<p>Прийдіте, поклонімся і припадім до самого Господа Ісуса Христа, царя і Бога нашого.</p>
<p>&nbsp;</p>
<p><em>Псалом 64</em></p>
<p>Тобі належить пісня, Боже, в Сіоні,* і до тебе піднесена буде молитва.</p>
<p>Вислухай молитву мою,* прийде до Тебе всяке тіло.</p>
<p>Слова беззаконних перемогли нас,* та беззаконність нашу Ти очистиш.</p>
<p>Блажен, кого вибрав Ти і прийняв;* він у дворах Твоїх оселиться.</p>
<p>Ми наповнимося добром дому Твого:* святий храм Твій, дивний у правді.</p>
<p>Вислухай нас, Боже, Спасителю наш,* надіє всіх кінців землі і тих, що в морі далеко,</p>
<p>Ти, що утворюєш гори силою Твоєю,* опоясаний могутністю,</p>
<p>Ти, що хвилюєш глибину моря,* шум хвиль його.</p>
<p>Стривожаться народи та убояться знаків Твоїх ті, що заселяють границі;* початки ранку і вечора Ти звеселиш.</p>
<p>Ти відвідав землю і напоїв її,* наповнив її багатством.</p>
<p>Ріка Божа наповнилася водами;* Ти забезпечив поживу їм, бо так Ти впорядив.</p>
<p>Борозни її напувай, розмнож збіжжя її,* краплями її радітиме земля, що вирощує все.</p>
<p>Будеш благословляти вінець року добрости Твоєї,* і поля Твої наповняться тучністю.</p>
<p>Стануть плодовиті гори в пустині,* і холми радістю опояшуться.</p>
<p>Зодягнулися барани отар овечих* і долини багато пшениці зродять.</p>
<p>Будуть викликувати,* навіть і пісень будуть співати.</p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Алилуя, алилуя, алилуя. Слава Тобі, Боже (3).</p>
<p>&nbsp;</p>
<p><em>Диякон одразу виголошує велику єктенію:</em></p>
<p>В мирі Господеві помолімся.</p>
<p><em>Хор (на кожне прошення):</em> Господи, помилуй.</p>
<p>За мир з висот і спасіння душ наших Господеві помолімся.</p>
<p>За мир усього світу, добрий стан святих Божих церков і з’єднання всіх Господеві помолімся.</p>
<p>За святий храм цей і тих, що з вірою, благоговінням і страхом Божим входять до нього, Господеві помолімся.</p>
<p>За святішого вселенського Архиєрея <em>(ім’я)</em>, Папу Римського, і за блаженнішого Патріарха нашого <em>(ім’я)</em>, і за преосвященного Архиєпископа і Митрополита нашого Кир <em>(ім’я)</em>, і за боголюбивого Єпископа нашого Кир <em>(ім’я)</em>, чесне пресвітерство, у Христі дияконство, за ввесь причет і людей, Господеві помолімся.</p>
<p>За Богом бережений народ наш, за правління і все військо Господеві помолімся.</p>
<p>За місто (село) це (святу обитель цю), і за всяке місто, країну, і за тих, що вірою живуть у них, Господеві помолімся.</p>
<p>За добре поліття, за врожай плодів земних і часи мирні Господеві помолімся.</p>
<p>За плаваючих, подорожуючих, недужих, страждаючих, полонених, і за спасіння їх, Господеві помолімся.</p>
<p>Щоб не згадав Господь беззаконня і неправди людей своїх, і відвернув від нас увесь свій гнів, праведно спрямований на нас, і не заморив нас голодом і спрагою, Господеві помолімся.</p>
<p>Щоб добре поліття і дощі своєчасні для врожайності милостиво послав Він на землю і для людей своїх, Господеві помолімся.</p>
<p>Щоб у гніві своєму не погубив Він людей своїх, ні худобу, але звелів хмарам своїм впасти згори дощем і зросити землю для врожаю, Господеві помолімся.</p>
<p>Щоб повелів Він землі вирощувати плоди на радість і поживу народові своєму, і зело на користь людям, а траву для худоби, Господеві помолімся.</p>
<p>Щоб милостиво споглянув Він на голосіння, плач, стогони і жалісні молитви старців і юних, младенців і всіх людей своїх, і не погубив нас голодом ради гріхів наших, але вибавив від смерті душі наші і наситив нас у час голоду, Господеві помолімся.</p>
<p>Щоб благоугодні були моління наші і, як колись Іллю, відвідав Він нас дощем і доброю погодою, і помилував нас, Господеві помолімся.</p>
<p>Щоб милостиво вислухав Він голос молитви нашої, і ізбавив нас від голоду, загибелі, землетрусу, потопу, вогню, граду, меча, нападу чужинців, міжусобної брані і всякої смертоносної недуги, Господеві помолімся.</p>
<p>Щоб визволитися нам від усякої скорби, гніву і нужди, Господеві помолімся.</p>
<p>Заступи, спаси, помилуй і охорони нас, Боже, Твоєю благодаттю.</p>
<p>Пресвяту, пречисту, преблагословенну, славну Владичицю нашу Богородицю і приснодіву Марію, з усіма святими пом’янувши, самі себе, і один одного, і все життя наше Христу Богові віддаймо.</p>
<p><em>Хор:</em> Тобі, Господи.</p>
<p><em>Священик:</em> Бо Тобі належить всяка слава, честь і поклоніння, Отцю, і Сину, і Святому Духові, нині і повсякчас, і на віки віків.</p>
<p><em>Хор:</em> Амінь.</p>
<p>&nbsp;</p>
<p><em>І одразу співає</em> Бог Господь, <em>глас 2:</em></p>
<p>Бог Господь і явився нам; благословен, хто йде в ім’я Господнє.</p>
<p><em>Стих:</em> Прославляйте Господа, бо Він благий, бо повіки милість Його.</p>
<p><em>Стих: </em>Вони навколо обступили мене, але іменем Господнім я переможу їх.</p>
<p><em>Стих: </em>Я не вмру, а житиму буду, і розказуватиму про діла Господні.</p>
<p><em>Стих: </em>Камінь, яким знехтували будівничі, став головним на розі; від Господа це сталося, і дивне воно в очах наших.</p>
<p>&nbsp;</p>
<p><em>І тропарі оці, глас той же:</em></p>
<p>Повітряні потоки повелінням Твоїм перемінюєш, Господи;* за волею Твоєю дощ і поліття добре даруй землі,* щоб принесла вона плоди щедрі людям Твоїм,* і наситилось все живе Твоїм благоволінням,* молитвами Богородиці і всіх святих Твоїх.</p>
<p><em>Слава, глас 6:</em></p>
<p>Як творця всіх і будівничого, і дателя благ знаючи Тебе, Господи,* до Тебе припадаємо і ревно молимо:* пощади, милосердний, і прости, як благий, беззаконня наші,* і грядущого праведного гніву ізбав рабів своїх,* подаючи, як благий, спраглій землі доброплідні дощі,* як єдиний многомилостивий.</p>
<p><em>І нині, богородичний, глас той же:</em></p>
<p>Заступнице християн непостидна,* молитвенице до Творця незамінна,* не погорди голосами молінь грішників,* але випереди, як благая, з поміччю нам, що вірно співаємо тобі:* поспішись на молитву і скоро прийди на моління,* заступаючи повсякчас, Богородице, тих, що почитають тебе.</p>
<p>&nbsp;</p>
<p><em>Також псалом 50:</em></p>
<p>Помилуй мене, Боже, по великій милості Твоїй, і по множеству щедрот Твоїх очисти беззаконня моє.</p>
<p>Найпаче обмий мене з беззаконня мого і від гріха мого очисти мене.</p>
<p>Бо беззаконня моє я знаю і гріх мій є завжди передо мною.</p>
<p>Проти Тебе єдиного я згрішив і перед Тобою зло вчинив, то і правий Ти в словах Твоїх і переможеш, коли будеш судити.</p>
<p>Це бо в беззаконнях я зачатий і в гріхах родила мене мати моя.</p>
<p>Це бо істину полюбив єси, невідоме й таємне мудрости своєї явив Ти мені.</p>
<p>Окропи мене іссопом, і очищуся, обмий мене, і стану біліший від снігу.</p>
<p>Дай мені почути радість і веселість, зрадіють кості сокрушені.</p>
<p>Відверни лице Твоє від гріхів моїх і всі беззаконня мої очисти.</p>
<p>Серце чисте утвори в мені, Боже, і духа правого обнови в нутрі моєму.</p>
<p>Не відкинь мене від лиця Твого і Духа Твого Святого не відійми від мене.</p>
<p>Верни мені радість спасення Твого і духом владичним утверди мене.</p>
<p>Вкажу беззаконним дороги Твої, і нечестиві до Тебе навернуться.</p>
<p>Ізбав мене від вини крови, Боже, Боже спасення мого, і язик мій радісно прославить справедливість Твою.</p>
<p>Господи, губи мої відкрий, і уста мої сповістять хвалу Твою.</p>
<p>Бо, якби Ти жертви захотів, дав би я, та всепалення не миле Тобі.</p>
<p>Жертва Богові – дух сокрушений, серцем сокрушеним і смиренним Бог не погордить.</p>
<p>Ущаслив, Господи, благоволінням Твоїм Сіон і нехай здвигнуться стіни єрусалимські.</p>
<p>Тоді уподобаєш собі жертву правди, приношення і всепалення, тоді положать на вівтар Твій тельців.</p>
<p>&nbsp;</p>
<p><em>І одразу по псалмі хор співає Канон молебний на бездощів’я до Господа нашого Ісуса Христа, глас 2.</em></p>
<p><em>Пісня 1. Ірмос:</em></p>
<p>Прийдіте, люди, заспіваємо пісню Христу Богові, що море розділив і перевів людей, яких з рабства єгипетського визволив, бо Він прославився.</p>
<p><em>Приспів:</em> Многомилостивий Господи, вислухай нас, грішних, що молимось Тобі.</p>
<p>Прийми, Спасе, моління від недостойних уст наших, і зішли з неба на землю дощі плодоносні, як чоловіколюбець і многомилостивий.</p>
<p><em>Приспів:</em> Многомилостивий Господи, вислухай нас, грішних, що молимось Тобі.</p>
<p>Не зважай нині, Господи, на прогрішення наші, і відверни гнів, що на нас, Спасе, по правді навів єси, і подай з неба дощі водяні, як чоловіколюбець і многомилостивий.</p>
<p><em>Слава:</em></p>
<p>Прийдіте, люди, заплачмо перед Богом усіх, кличучи умильно: не споглянь, чоловіколюбче, на прогрішення наші, і зішли з неба дощ спраглій землі, як многомилостивий.</p>
<p><em>І нині:</em></p>
<p>Світло пізнали ми через тебе, Богородителько, тому-то молимо і благаємо тебе: не переставай молити творця і Сина свого, щоб дощ на землю послав, як чоловіколюбець.</p>
<p><em>Катавасія:</em></p>
<p>Спаси від бід рабів своїх, милостивий, бо ми смиренно до тебе прибігаємо, милостивого Ізбавителя, всіх Владики, Господа Ісуса.</p>
<p>&nbsp;</p>
<p><em>Пісня 3. Ірмос:</em></p>
<p>Утверди нас собою, Господи, що древом гріх умертвив, і страх Твій, як чоловіколюбець, насади у серця наші, що Тебе оспівуємо.</p>
<p><em>Приспів:</em> Многомилостивий Господи, вислухай нас, грішних, що молимось Тобі.</p>
<p>Все сотворіння рукою утримуєш, Господи; вислухай, як щедрий, моління рабів своїх, і зішли воду на лице всієї землі.</p>
<p><em>Приспів:</em> Многомилостивий Господи, вислухай нас, грішних, що молимось Тобі.</p>
<p>Ти твориш добру переміну, благий, маючи безодню щедрот; не погорди моліннями нашими, але зішли мирний дощ на лице всієї землі.</p>
<p><em>Слава:</em></p>
<p>Багатство, дароване Тобою нам, ми розтратили блудно, але як Господь, що має безодню милосердя, і як Отець благ, зглянься і подай дощі доброплідні на лице всієї землі.</p>
<p><em>І нині, богородичний:</em></p>
<p>Ти маєш, чиста, до чоловіколюбця Сина свого сміливість благоприємну; ублагай Його подати дощі плодоносні на лице всієї землі за моліннями твоїми.</p>
<p><em>Катавасія:</em></p>
<p>Спаси від бід рабів своїх, милостивий, бо ми смиренно до тебе прибігаємо, милостивого Ізбавителя, всіх Владики, Господа Ісуса.</p>
<p>&nbsp;</p>
<p><em>Пісня 4. Ірмос:</em></p>
<p>Оспівую Тебе, Господи, бо почув я і здивувався, що Ти аж до мене прийшов єси, щоб віднайти мене, заблудлого; тому прославляю велике до мене приниження Твоє, що на мені сталось, многомилостивий.</p>
<p><em>Приспів:</em> Многомилостивий Господи, вислухай нас, грішних, що молимось Тобі.</p>
<p>Споглянь згори, благий Господи, на нас, що згрішили проти Тебе, і даруй милість свою по всій землі, і щедро зішли, молимось, милості Твої рабам Твоїм, чоловіколюбче.</p>
<p><em>Приспів:</em> Многомилостивий Господи, вислухай нас, грішних, що молимось Тобі.</p>
<p>Зійшов на нас, грішних, гнів Твій, многомилостивий; небеса замкнув єси, щоб не дати дощу землі Твоїй; тому молимось Тобі, раби Твої, щоб у гніві Твоєму, Слове, не карав нас, чоловіколюбче.</p>
<p><em>Слава:</em></p>
<p>Погоду перемінюєш, Господи, повелінням своїм; даруй землі достатнього дощу, щоб приносила обильні плоди рабам Твоїм і все живе насичувала благоволінням Твоїм, чоловіколюбче.</p>
<p><em>І нині, богородичний:</em></p>
<p>Ти матір’ю Богові нашому була, Богородице; тому, всі вірні, молимо тебе, Владичице, як ту, що має сміливість: моли Його за всіх нас, щоб зіслав плодоносну воду на землю за молитвами твоїми, як чоловіколюбець.</p>
<p><em>Катавасія:</em></p>
<p>Спаси від бід рабів своїх, милостивий, бо ми смиренно до тебе прибігаємо, милостивого Ізбавителя, всіх Владики, Господа Ісуса.</p>
<p>&nbsp;</p>
<p><em>Пісня 5. Ірмос:</em></p>
<p>Світла подателю і віків Творче, Господи, у світлі повелінь Твоїх настав нас; іншого-бо крім Тебе Бога не знаємо.</p>
<p><em>Приспів:</em> Многомилостивий Господи, вислухай нас, грішних, що молимось Тобі.</p>
<p>Молитвами безплотних, Спасе, милостиво вислухай всіх нас, що завжди молимося владі Твоїй, і подай дощ спраглій землі Твоїй, як єдиний благий і чоловіколюбець.</p>
<p><em>Приспів:</em> Многомилостивий Господи, вислухай нас, грішних, що молимось Тобі.</p>
<p>Будь до нас милосердним у час напастей, Господи, і від гніву наступаючого спаси нас, і зішли землі Твоїй дощу доволі, як єдиний благий і чоловіколюбець.</p>
<p><em>Слава:</em></p>
<p>Дванадесятице апостолів, зі страстотерпцями до Бога молитву творіть за нас, що Він ізбавив нас від усякої нужди, гніву і скорботи, як єдиний благий і чоловіколюбець.</p>
<p><em>І нині, богородичний:</em></p>
<p>Як дійсну посередницю до Бога маємо нині тебе, Діво, всі ми, земнородні; тому молимось до тебе: спасай під покровом твоїм, чиста, місто твоє від усякої біди, ти-бо єси єдина блага і чоловіколюбна Владичиця.</p>
<p><em>Катавасія:</em></p>
<p>Спаси від бід рабів своїх, милостивий, бо ми смиренно до тебе прибігаємо, милостивого Ізбавителя, всіх Владики, Господа Ісуса.</p>
<p>&nbsp;</p>
<p><em>Пісня 6. Ірмос:</em></p>
<p>У безодні гріховній валяючись, недосяжну безодню милосердя Твого прикликаю: возведи мене, Боже, від тління.</p>
<p><em>Приспів:</em> Многомилостивий Господи, вислухай нас, грішних, що молимось Тобі.</p>
<p>Молітесь, многото мучеників, як ті, що мають нині сміливість велику до Господа, щоб за своєю благодаттю дарував Він дощ і обилля плодів по всій землі, як милосердний.</p>
<p><em>Приспів:</em> Многомилостивий Господи, вислухай нас, грішних, що молимось Тобі.</p>
<p>Молитвами Твоїх учнів, Господи, молимось Тобі: ослаби і відпусти прогрішення наші, і гнів свій відверни від нас, і землі Твоїй подай дощ за благодаттю своєю, як милосердний.</p>
<p><em>Слава:</em></p>
<p>Молимо Тебе з любов’ю душевною, Владико Господи, як благого і чоловіколюбного: зглянься над нами і подай дощі плодоносні спраглій землі за благодаттю своєю, як милосердний.</p>
<p><em>І нині, богородичний:</em></p>
<p>Молити не переставай Сина свого, пречиста Богородителько, за нас, рабів твоїх, молимось тобі, щоб Він дарував нам мир і спас від усякого гніву, і спраглій землі для плодоношення послав дощу доволі за своєю благодаттю, як єдиний милосердний.</p>
<p><em>Катавасія:</em></p>
<p>Спаси від бід рабів своїх, милостивий, бо ми смиренно до тебе прибігаємо, милостивого Ізбавителя, всіх Владики, Господа Ісуса.</p>
<p>&nbsp;</p>
<p><em>Пісня 7. Ірмос:</em></p>
<p>Ідолу золотому премудрі отроки не послужили, повеління мучителеве знехтували і богів його осміяли, але посеред полум’я закликали, і ангел оросив їх, кажучи: почута вже молитва уст ваших.</p>
<p>&nbsp;<em>Приспів:</em> Многомилостивий Господи, вислухай нас, грішних, що молимось Тобі.</p>
<p>&nbsp;Душами знаючи Тебе, благий, як Господа всього, молимо: пощади, прости, як благий і чоловіколюбець, і від наступаючого праведного гніву ізбави нас, і подай, як благий, дощі спраглій землі.</p>
<p>&nbsp;<em>Приспів:</em> Многомилостивий Господи, вислухай нас, грішних, що молимось Тобі.</p>
<p>&nbsp;Як колись Манасію-каянника із кайданів мідяних врятував, Спасе, і від смертельної небезпеки визволив його, так і нам подай милість Твою, милосердний і щедрий, і охорони нас від загибелі й землетрусу, і дощ даруй спраглі землі.</p>
<p>&nbsp;<em>Слава:</em></p>
<p>&nbsp;Змилосердися нині над нами, як благий і милостивий, бо згрішили і беззаконствували ми, та й неправду чинили всі; тому молимо Тебе зі страхом: не виявляй гнів Твій на причет і людей, але зішли воду спраглій землі.</p>
<p>&nbsp;<em>І нині, богородичний:</em></p>
<p>&nbsp;Усі смертні тебе, Богородителько, як прибіжище несхитне і зброю непоборну знаємо, і молимось тобі, раби твої: ізбави людей і місто твоє від нашестя поган, від голоду і загибелі, землетрусу і всякої шкоди, і зішли твоїми молитвами росу спраглій землі.</p>
<p>&nbsp;<em>Катавасія:</em></p>
<p>&nbsp;Спаси від бід рабів своїх, милостивий, бо ми смиренно до тебе прибігаємо, милостивого Ізбавителя, всіх Владики, Господа Ісуса.</p>
<p>&nbsp;</p>
<p>&nbsp;<em>Пісня 8. Ірмос:</em></p>
<p>&nbsp;Бога, що в піч вогняну до отроків єврейських зійшов і полум’я на прохолоду перемінив, оспівуйте, всі сотворіння, як Господа, і превозносіть по всі віки.</p>
<p>&nbsp;<em>Приспів:</em> Многомилостивий Господи, вислухай нас, грішних, що молимось Тобі.</p>
<p>&nbsp;Ілля колись словом утримав пролиття дощу на землю, і словом-таки з небес прикликав його; тому молимо Тебе, щедрий: зішли дощі водяні на землю з неба за його молитвами.</p>
<p>&nbsp;<em>Приспів:</em> Многомилостивий Господи, вислухай нас, грішних, що молимось Тобі.</p>
<p>&nbsp;З ликами ангельськими пророків і мучеників собори і многота преподобних молять Тебе, як будівничого всіх і Господа, щоб Ти спас тих, що співають Тобі, і дощі водяні на землю з неба послав.</p>
<p>&nbsp;<em>Слава:</em></p>
<p>&nbsp;Як Йону від звіра і моря визволив єси, Боже, і Даниїла від рову левиного, благий, так і нині вислухай рабів Твоїх, і ізбави від усякої біди людей своїх, і дощі водяні з неба зішли.</p>
<p>&nbsp;<em>І нині, богородичний:</em></p>
<p>&nbsp;Тебе, Богородице, що Сина породила, на молитву нині підносимо: ущедри і спаси грішних людей і місто, що з любов’ю до тебе прибігає, і випроси у Сина, народженого з тебе, щоб дощі водяні з неба на землю послав.</p>
<p>&nbsp;<em>Катавасія:</em></p>
<p>&nbsp;Спаси від бід рабів своїх, милостивий, бо ми смиренно до тебе прибігаємо, милостивого Ізбавителя, всіх Владики, Господа Ісуса.</p>
<p>&nbsp;</p>
<p><em>Пісня 9. Ірмос:</em></p>
<p>&nbsp;Бога Слова, що від Бога з невимовної премудрості зійшов обновити Адама, через поживу у тління впалого тяжко, і від святої Діви несказанно воплотився ради нас, вірні, однодумно піснями величаємо.</p>
<p>&nbsp;<em>Приспів:</em> Многомилостивий Господи, вислухай нас, грішних, що молимось Тобі.</p>
<p>&nbsp;Землі спраглій, щедрий, і нам, що просимо Твого чоловіколюб’я, благий, появись милостивим, Владико, як Бог вседержитель, і даруй нам, як благий, дощі плодоносні, і спаси душі наші, чоловіколюбче.</p>
<p>&nbsp;<em>Приспів:</em> Многомилостивий Господи, вислухай нас, грішних, що молимось Тобі.</p>
<p>&nbsp;Помилуй, милостивий, діло рук своїх; прости нам прогрішення, як благий, і не карай людей у гніві Твоєму, але прихили вухо Твоє і вислухай молитву нашу, і подай землі своїй потоки водяні, Господи, і спаси душі наші, чоловіколюбче.</p>
<p>&nbsp;<em>Слава:</em></p>
<p>&nbsp;Ізбави від народів, і ворогів, і нападу чужинців місто своє і всіх людей, і дощі нам подай плодоносні, щедрий, на обилля плодів, і спасіння нам зішли, чоловіколюбче.</p>
<p>&nbsp;<em>І нині, богородичний:</em></p>
<p>&nbsp;Твоїм прообразом, Богородице, піч халдейська була, що росою прохолоджувала отроків, які посеред полум’я ликували; нині й нас, що немов у печі вогненній, від посухи горимо, дощем охолоди, Владичице, і спаси рабів своїх твоїми молитвами, Мати Бога чоловіколюбця.</p>
<p>&nbsp;<em>Катавасія:</em></p>
<p>&nbsp;Спаси від бід рабів своїх, милостивий, бо ми смиренно до тебе прибігаємо, милостивого Ізбавителя, всіх Владики, Господа Ісуса.</p>
<p>&nbsp;</p>
<p><em>По цьому обидва хори, зійшовшись, співають:</em></p>
<p>&nbsp;Достойно є воістину величати блаженною Тебе, Богородицю, присноблаженну, і пренепорочну, і Матір Бога нашого. Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, Тебе величаємо.</p>
<p>&nbsp;</p>
<p><em>Читець читає:</em></p>
<p>&nbsp;Святий Боже, святий кріпкий, святий безсмертний, помилуй нас (3).</p>
<p>&nbsp;Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>&nbsp;Пресвята Тройце, помилуй нас; Господи, очисти гріхи наші; Владико, прости беззаконня наші; Святий, посіти і зціли немочі наші імені Твого ради.</p>
<p>&nbsp;Господи, помилуй (3).</p>
<p>&nbsp;Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>&nbsp;Отче наш, що єси на небесах, нехай святиться ім’я Твоє, нехай прийде царство Твоє, нехай буде воля Твоя, як на небі, так і на землі. Хліб наш насущний дай нам сьогодні; і прости нам провини наші, як і ми прощаємо винуватцям нашим; і не введи нас у спокусу, але визволи нас від лукавого.</p>
<p>&nbsp;<em>Священик:</em> Бо Твоє є царство, і сила, і слава, Отця, і Сина, і Святого Духа, нині і повсякчас, і на віки віків.</p>
<p>&nbsp;<em>Хор:</em> Амінь.</p><p>&nbsp;</p>
<p>&nbsp;<em>І тропарі, глас 6:</em></p>
<p>&nbsp;Помилуй нас, Господи, помилуй нас,* бо, ніякого одвіту не знаючи,* оцю Тобі молитву, як Владиці, ми, грішні, приносимо:* Помилуй нас.</p>
<p>&nbsp;<em>Слава:</em></p>
<p>&nbsp;Господи, помилуй нас,* бо на Тебе ми уповали.* Не прогнівайся дуже на нас,* ні не пом’яни беззаконь наших,* але зглянься й нині, як милосердний,* і ізбав нас від ворогів наших,* бо Ти єси Бог наш,* а ми – люди Твої, всі – діла рук Твоїх,* і ім’я Твоє призиваємо.</p>
<p>&nbsp;<em>І нині, богородичний:</em></p>
<p>&nbsp;Милосердя двері відкрий нам,* благословенна Богородице,* щоб, надіючися на тебе, ми не погибнули,* але щоб ізбавились тобою від бід.* Ти бо єси спасення роду християнського.</p>
<p>&nbsp;</p>
<p><em>Після цього священик виголошує:</em></p>
<p>&nbsp;Бо Ти святий єси, Боже наш, і в святих спочиваєш, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p>&nbsp;<em>Хор: </em>Амінь.</p>
<p>&nbsp;<em>І одразу співає:</em></p>
<p>&nbsp;Святий Боже, святий кріпкий, святий безсмертний, помилуй нас (3).</p>
<p>&nbsp;Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>&nbsp;Святий безсмертний, помилуй нас.</p>
<p>&nbsp;Святий Боже, святий кріпкий, святий безсмертний, помилуй нас.</p>
<p>&nbsp;</p>
<p><em>По закінченні трисвятої пісні диякон виголошує:</em></p>
<p>&nbsp;Будьмо уважні.</p>
<p>&nbsp;<em>Священик:</em> Мир всім.</p>
<p>&nbsp;Диякон: Премудрість, будьмо уважні.</p>
<p>&nbsp;</p>
<p><em>Хор співає прокімен, глас 4:</em></p>
<p>&nbsp;Борозни земні напувай,* розмнож збіжжя її <em>(Пс. 64, 11)</em>.</p>
<p>&nbsp;<em>Стих:</em> Краплями її радітиме земля <em>(Пс. 64, 11)</em>.</p>
<p>&nbsp;</p>
<p><em>Потім диякон</em></p>
<p>&nbsp;Премудрість.</p>
<p>&nbsp;<em>Читець:</em> Соборного послання Якового читання.</p>
<p>&nbsp;<em>Диякон:</em> Будьмо уважні.</p>
<p>&nbsp;<em>Читець читає Апостол із послання Якова, зачало 56 (5, 7-9.17-18):</em></p>
<p>&nbsp;Браття, будьте довготерпеливі, аж до Господнього приходу. Ось хлібороб чекає терпеливо на дорогоцінний плід землі аж до дощів осінних та весняних. Терпіть і ви, скріпіть ваші серця, бо Господній прихід близький. Не скаржтеся один на одного, брати, щоб вас не суджено. Ось суддя стоїть перед дверима. Ілля був чоловік такий самий, як ми; він почав молитися, щоб дощу не було, і не було на землі дощу три роки та шість місяців. Потім він знову помолився, і небо дало дощ, а земля вродила плід свій.</p>
<p>&nbsp;</p>
<p><em>Священик:</em> Мир тобі.</p>
<p>&nbsp;<em>Диякон:</em> Премудрість, будьмо уважні.</p>
<p>&nbsp;</p>
<p><em>Хор співає</em> Алилуя, <em>глас 8.</em></p>
<p>&nbsp;<em>Стих 1:</em> Будеш благословляти вінець року добрости Твоєї, і поля Твої наповняться тучністю <em>(Пс. 64, 12)</em>.</p>
<p>&nbsp;<em>Стих 2: </em>Стануть плодовиті гори в пустині, і холми радістю опояшуться <em>(Пс. 64, 13)</em>.</p>
<p>&nbsp;</p>
<p><em>Диякон:</em> Премудрість, прості, вислухаймо святого Євангелія.</p>
<p>&nbsp;<em>Священик:</em> Мир всім.</p>
<p>&nbsp;<em>Хор:</em> І духові твоєму.</p>
<p>&nbsp;<em>Священик:</em> Від Матея святого Євангелія читання.</p>
<p>&nbsp;<em>Хор:</em> Слава Тобі, Господи, слава Тобі.</p>
<p>&nbsp;<em>Диякон:</em> Будьмо уважні.</p>
<p>&nbsp;<em>Священик читає Євангеліє збірне від Матея, Луки і Йоана, зачало 65 (Мт. 16, 1-3; Лк. 4, 24-26; Йо. 6, 30-33):</em></p>
<p>&nbsp;Того часу приступили до Ісуса фарисеї та садукеї і, спокушаючи Його, просили, щоб показав їм знак з неба. А Він у відповідь сказав їм: Як настане вечір, ви кажете: Буде гарна погода, бо червоне небо; а вранці: сьогодні буде негода, бо небо щось червонясто похмуре. То вигляд неба ви вмієте розпізнавати, а знаків часу ви не здатні розпізнавати? Істинно кажу вам: Ніякого пророка не приймають добре в своїй батьківщині. Та Я вам кажу по правді: Багато вдів було в Ізраїлі за днів Іллі, як закрилось було небо на три роки й шість місяців, і великий голод лютував по всьому краю, однак, ні до однієї з них не був посланий Ілля, тільки в Сарепту, що в краю Сидонськім, до вдови жінки. Тоді вони Йому: Який же знак твориш Ти, щоб ми побачили й увірували в Тебе? Що вчиниш? Батьки наші манну в пустині споживали, як ото написано: Дав їм хліб з неба їсти. Ісус же сказав їм: Істинно, істинно говорю вам: Не Мойсей дав хліб вам з неба, лише Отець Мій дає вам хліб правдивий з неба. Божий бо хліб той, що з неба сходить і життя світові дає.</p>
<p>&nbsp;<em>Хор:</em> Слава Тобі, Господи, слава Тобі.</p>
<p>&nbsp;</p>
<p><em>І одразу диякон з великим умилінням, не поспішаючи, щоб усі чули, промовляє єктенію оцю:</em></p>
<p>&nbsp;Помилуй нас, Боже, по великій милості Твоїй, молимось Тобі: вислухай і помилуй.</p>
<p>&nbsp;<em>Хор (на кожне прошення):</em> Господи, помилуй (3).</p>
<p>&nbsp;Ти, що не хочеш смерті грішника, але очікуєш навернення і покаяння його, вислухай нас, що в розкаянні молимось Тобі, і помилуй.</p>
<p>&nbsp;Ти, що підносиш хмари від країв землі, повели їм впасти дощем мирним на неї, молимось Тобі; вислухай і помилуй.</p>
<p>&nbsp;Ти, що призиваєш воду морську, і виливаєш її на лице всієї землі, зішли благословення Твоє на нас, що молимось Тобі, і помилуй.</p>
<p>&nbsp;Як очі слуг на руки господарів своїх, так очі наші звернені до Тебе, Господи; споглянь милостивим своїм оком на нас, молимось Тобі, вислухай і помилуй.</p>
<p>&nbsp;Дощу достатнього і облака спокійного і доброплідного подай землі спраглій, і спаси всіх, чоловіколюбче, і нас, що молимось Тобі, вислухай і помилуй.</p>
<p>&nbsp;Ти, що зодягаєш небо хмарами і готуєш дощ для землі, зішли милості Твої нам, що молимось Тобі, і милостиво вислухай і помилуй.</p>
<p>&nbsp;Ти, що вирощуєш траву для худоби і зело на користь людям, спаси людність із тваринами, молимось Тобі; вислухай і помилуй.</p>
<p>&nbsp;Зішли дощі Твої на місця, що їх потребують і просять, чоловіколюбче, і на нас, що молимось Тобі, і помилуй.</p>
<p>&nbsp;Ти, що сонцем осяюєш злих і добрих, і дощ посилаєш праведним і грішним, споглянь милосердно на нас, і примнож насіння земне милістю своєю, молимось Тобі; вислухай і помилуй.</p>
<p>&nbsp;О щедрий і милостивий! Ущедри і возвесели щедротами Твоїми, чоловіколюбче, нас, що молимось Тобі, і помилуй.</p>
<p>&nbsp;Ти, що зодягаєшся світлом наче ризою, споглянь на нас, Владико, і зішли нам дощ по милості своїй, молимось Тобі; вислухай і помилуй.</p>
<p>&nbsp;Ти, що на вишині живеш і на смиренних споглядаєш, глянь милосердно на людей Твоїх, що прогнівили Тебе, чоловіколюбче святий, і ревно моляться Тобі, і, милостиво вислухавши, чоловіколюбно помилуй.</p>
<p>&nbsp;Не пом’яни беззаконь наших, Владико; коли-бо на беззаконня наші зважатимеш, Господи, Господи, хто встоїться; молимось Тобі, вислухай і милостиво помилуй.</p>
<p>&nbsp;Вислухай нас, Господи, бо Ти лагідний і милостивий єси, і зішли на землю твою небесне благословення Твоє, молимось Тобі; вислухай і помилуй.</p>
<p>&nbsp;Вислухай нас, Боже, бо блага милість Твоя, і помилуй нас Твоїм милосердям, і напій землю дощем і благословенням Твоїм, молимось Тобі; вислухай і помилуй.</p>
<p>&nbsp;Негайно нехай випередять нас щедроти Твої, Господи, бо зубожіли ми вельми; допоможи нам, Боже, спасителю наш, і споглянь на землю плодоносним дощем, молимось Тобі; вислухай і помилуй.</p>
<p>&nbsp;Ще молимось тобі, Господи Боже, Спасителю наш: ізбави місто це (село це, обитель цю) і всяку обитель, місто, село і всяку країну, і тих, що вірою живуть у них, від голоду, загибелі, землетрусу, потопу, граду, вогню, меча, нападу чужинців, міжусобної брані і всякої смертоносної рани, і милостивим, добропривітним і добропомічним будь, благий і чоловіколюбче, у гріхах наших, і відверни увесь гнів свій, що праведно наступає на нас, і ізбави нас від належної праведної Твоєї погрози, і зішли нам дощ мирний, і виточи для землі росу добру і плодоносну, і помилуй нас, що в покаянні з умилінням молимось Тобі; промовмо всі: чоловіколюбче, скоро вислухай і милостиво помилуй.</p>
<p>&nbsp;<em>Священик виголошує:</em></p>
<p>&nbsp;Вислухай нас, Боже, Спасителю наш, уповання всіх кінців землі і тих, що на морі далеко, і, милостивий, милостивим будь, Владико, до гріхів наших і помилуй нас. Бо милостивий і чоловіколюбець Бог єси, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p>&nbsp;<em>Хор:</em> Амінь.</p>
<p>&nbsp;</p>
<p><em>Священик виголошує:</em></p>
<p>&nbsp;Мир всім.</p>
<p>&nbsp;<em>Хор:</em> І духові твоєму.</p>
<p>&nbsp;<em>Диякон: </em>З умилінням у покаянні всі, коліна душ і тіл наших приклонивши, Господеві помолімся.</p>
<p>&nbsp;<em>Хор:</em> Господи, помилуй.</p>
<p>&nbsp;<em>Коли всі люди приклонили голови і коліна, священик, і сам приклонивши коліна, з усією увагою і умилінням серця читає молитви оці, святішого господина Каліста, патріарха Константинограда.</em></p>
<p>&nbsp;<em>Молитва перша</em></p>
<p>&nbsp;Владико Господи, Боже наш, що послухав Іллю Тесвітянина задля його ревности і звелів дощеві на час стриматися від зрошування землі, а відтак через його молитву дощ плідний їй дарував. Ти і нині, Владико всіх, відізвися з милосердя свого на наші молитви і пошли дощ насліддю Твоєму, і, знехтувавши наші прогрішення, подай дощі у місця, де їх потребують і просять. Звесели лице землі, заради убогих людей Твоїх, дітей і худоби, і всіх потребуючих милости від Тебе, бо на Тебе вони уповають, щоб дав Ти їм вчасно поживу. Ти бо єси Бог наш, Бог, щоб милувати і спасати, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p>&nbsp;<em>Хор:</em> Амінь.</p>
<p>&nbsp;</p>
<p><em>Молитва друга, того ж</em></p>
<p>&nbsp;<em>Диякон: </em>Господеві помолімся.</p>
<p>&nbsp;<em>Хор:</em> Господи, помилуй.</p>
<p>&nbsp;Господи Боже, Вседержителю, Ти підносиш облаки від країв землі і чиниш блискавку в дощ, Ти виводиш вітри зі сховищ своїх, Ти призиваєш воду морську і проливаєш її на лице всієї землі. Тобі ми молимось і Тебе благаємо, сповідаючись у гріхах наших і від Тебе багатої милості просячи: відчини заборола небесні, повели хмарам виточити дощ, ущедри всіх, на землі сущих, змилосердися над старцями і юними, немовлятами, що грудьми кормляться, над рабами і рабинями, над синами і дочками, і над усіма тваринами земними; вирости нам хліб на поживу і траву для скоту. Прийми моління всіх людей Твоїх і не погорди зітханнями вбогих, не докоряй нам роз’яренням Твоїм, ані гнівом Твоїм не карай нас, ні не погуби голодом і спрагою людей Твоїх. Очі бо всіх на Тебе уповають, щоб прийняти від Тебе поживу своєчасну; на Тебе надіємось, і окрім Тебе іншого Бога не знаємо, і від Тебе багатої милості очікуємо. Бо Ти благий і чоловіколюбець Бог єси, і Тобі славу возсилаємо, Отцю, і Сину, і Святому Духові, нині і повсякчас, і на віки віків.</p>
<p>&nbsp;<em>Хор: </em>Амінь.</p>
<p>&nbsp;</p>
<p><em>Молитва третя, того ж</em></p>
<p>&nbsp;<em>Диякон: </em>Господеві помолімся.</p>
<p>&nbsp;<em>Хор:</em> Господи, помилуй.</p>
<p>&nbsp;Господи Боже наш, знаємо, що недостойні ми Твоїх щедрот, і негідні того, щоб піднести очі наші і глядіти на небо, і стати перед Тобою, і прохання наші до Тебе приносити, бо нічого доброго не вчинили, щоб прошене нами отримати. Ти-бо Твоєю безмірною благістю нас від небуття до буття привів, образом Твоїм вшанував і сотворіння все нам підкорив, а ми, хоч і стільки благодіянь маючи, наче ворогами виявились, і Твої, благодітеля, заповіді зневажили, і життя порочне та й ум скверний і нечистий здобули, і не тільки Твою любов відкинули, але й немов звірі один одному буваємо, і плоть один одного з’їдаємо, через зажерливе нутро і неправедний звичай наш. Як же ми достойними бути можемо Твої благодіяння прийняти? Ти-бо єси праведний, а ми неправедні; Ти любиш, а ми ворогуємо; Ти милосердний єси, а ми жорстокосерді; Ти доброчинний, а ми злочинні. Яку-бо спільність ми із Тобою маємо, щоб і Твоїх благ бути причасниками? Ісповідуємо праведність Твою і пізнаємо неправедність нашу; проповідуємо благодіяння Твої, самі достойні будучи тисячам смертей і осудженню. Ось під Твоєю діяльною і вседержительною рукою перебуваємо, тому й легко Твоїй всемогутній руці в одну мить погубити нас, і справедливо нас за наше відношення і відступництво на загибель віддати, судде праведний, бо ж ми ніяк не достойні Твоєї непереможної благості і невимовної доброти, чоловіколюбний Владико. Ради цього, невтомним Твоїм милосердям і незлопам’ятною утробою будучи осмілені, приходимо до Тебе, благодітелю, нерозумні і невдячні: не передай нас на посуху задля гріхів наших, ані заради беззаконь наших не погуби нас у кайданах голоду, але благості Твоєї ради подай землі, що її сотворив єси, і насліддю Твоєму дощу доволі, і наповни надра земні живительними водами Твоїми; ось-бо лежить вона, немов мати, в якої груди висохли: як вони, будучи без молока, приносять смерть немовляті, так і від землі, в якої борозни безводні, в’яне збіжжя і пропадають рослини її, а нам готується страшна загибель і смерть. Бо від посухи горить вона, і рослини в’януть, наче від полум’я вогню, і заглада стається паросткам її. Тому милістю Твоєю посіти її, і водоносними хмарами погоду переміни, і щедрим Твоїм дощем землю зроси, і вирощене нею оживи, і віянням сприятливих вітрів плоди цілими і стиглими сотвори, і примнож їх милосердям своїм, бо завдяки ним за Твоїм передбаченням утримується тілесне життя. Бо якщо Ти не подаш благість свою через достатній дощ, то земля наша не дасть врожаю свого. Тому задля множества щедрот Твоїх вислухай моління нас, недостойних рабів Твоїх. Бо Ти єси джерело милосердя і податель благ, і Тобі славу возсилаємо, з безначальним Твоїм Отцем, і пресвятим, і благим, і животворящим Твоїм Духом, нині і повсякчас, і на віки віків.</p>
<p>&nbsp;<em>Хор:</em> Амінь.</p>
<p>&nbsp;</p>
<p><em>Молитва четверта, того ж</em></p>
<p>&nbsp;<em>Диякон: </em>Господеві помолімся.</p>
<p>&nbsp;<em>Хор:</em> Господи, помилуй.</p>
<p>&nbsp;Владико, Господи Ісусе Христе, Боже наш, що словом своїм все від небуття привів, Ти взяв порох із землі і створив людину, душею розумною і образом Твоїм вшанувавши її, і сказав: ростіть і множтеся, і наповнюйте землю. Ти даєш поживу худобі і пташатам ворон. Ти у спасенному Твоєму во плоті пришестю спершу сімома, а потім і п’ятьма хлібами многі тисячі наситив. Сам, всеблагий Владико, обильно насити Твоєю всемогутньою і всещедрою рукою і оцих людей Твоїх, що призивають пресвяте ім’я Твоє. Споглянь, Господи, на вбогих людей твоїх, відкрий руку твою і насити все живе благоволінням, і милостиво ущедри всіх. Бо Ти єси, Владико чоловіколюбче, один Отець усім нам, і до Тебе єдиного очі підносимо, як немовля на матір свою. Ти сказав, преблагий Владико: просіть, і дасться вам; шукайте, і знайдете. Подай отож, Владико, тим, що просять нині, разом з духовною поживою і необхідну для плоті, і насити голодних людей Твоїх. Даруй дощі своєчасні, і добре поліття, і врожай землі Твоїй. Посіти тих, що в недузі і погибелі, гарячці та різних болізнях. Ізбави, Господи, місто це, що ім’я Твоє призиває, і всяке місто і країну від голоду, загибелі, землетрусу, потопу, вогню, меча, гніву, даруючи нам милості Твої. Благодаттю безначального і єдиносущного Твого Отця, і пресвятого, і єдиночесного Твого Духа, молитвами й моліннями пре благословенної Богородиці, богопроповідних Твоїх апостолів і всіх святих Твоїх.</p>
<p>&nbsp;<em>Хор:</em> Амінь.</p>
<p>&nbsp;</p>
<p><em>Молитва п’ята, того ж</em></p>
<p>&nbsp;<em>Диякон: </em>Господеві помолімся.</p>
<p>&nbsp;<em>Хор:</em> Господи, помилуй.</p>
<p>&nbsp;Господи, Господи, що через пророка Твого Іллю припинив посуху і з дощових хмар дощ пролляв на лице землі, й обильністю дарів Твоїх нагодував щедро людей Твоїх. Сам і нині з благості своєї даруй землі Твоїй дощі мирні на примноження щорічних плодів. Ти бо єси той, хто води на свої місця поставив на землі і темряву, яка покриває її, видимою вчинив. Ти звелів землі видавати різнорідні плоди для нашої насолоди. Ти за часів Ноя через гріх людей джерела безодні відкрив і загати небесні розімкнув, і лице землі наводнив для винищення усякої плоті. Ти покриваєш водами височини свої. Ти підносиш хмари і їм велиш видавати дощові краплини. Ти виводиш воду морську і виливаєш її на лице землі. Ти призначаєш дощі і розділюєш краплі дощу, і ріки водяні наповнюєш, і напоюєш землю з нивами її на примноження красних плодів її. Ти проходиш море і річища утворюєш, і воду з каменя виточуєш, та гіркоту водяну на солодкість перемінюєш. Відає водна стихія Творця, пізнає Владику свого, знає належне служіння своє, коли бачить Тебе розгніваним на нас: або в бурхливому потоці загибель учиняє, або стримувана стає, тоді посуха землю спекотним повітрям огортає, земна рослинність в’яне, і ми в руки лиха впадаємо. Коли ж знову бачить Тебе, чоловіколюбного Бога, милосердним і доброуважним, то готує дощі, краплі на землю зсилає, і тоді настає приємне повітря, а земля, почувши Твоє повеління, щедрі плоди зі своїх долин пророщує. Тебе, отже, Творця і будівника всього, молимо, взиваючи: помилуй нас, Господи, помилуй нас; спом’яни, що ми є ділами рук Твоїх, зваж на неміч природи нашої, Ти-бо сотворив нас. Зглянься на крик птаства і рик худоби, дитячий плач, юнацьке взивання, нещастя старців, нужди бідних, покинутість вдовиць, нестачі убогих і всіх людей Твоїх молебний глас, і навідай землю, і напій її щедрими дощами, бо від нестачі вологи і зів’ялість рослинности людям і тваринам загрожує загибель. Колись-бо, навівши загибель через воду, спом’янув єси Ноя, плаваючого в ковчезі і рятованого від вод великих, спом’янув єси і птахів, і звірів, і плазунів та навів єси дух на землю, і зупинилася вода, і Ноя разом з усіма тваринами немов насіння зберіг єси для буття другого світу. І нині смертельно загрозливе і згубне спекотне повітря переміни, спом’янувши людей Твоїх, що уповають на Тебе; спом’яни і птахів, і худобу, і наведи вітер дощовий, щоб вгамувалася посуха, і насіння земне плідним учини на поживу людям і тваринам, і все знову Твого промислу сподоби. Ти-бо єси той, хто вирощує пашу для худоби і траву на вжиток людям, Ти виводиш хліб із землі і виточуєш вино, і єлеєм намащуєш людські лиця, щоб ми, причащаючись щедро Твоїх дарів, у веселості серця прославляли Твою благість, Отця, і Сина, і Святого Духа, нині і повсякчас, і на віки віків.</p>
<p>&nbsp;<em>Хор:</em> Амінь.</p>
<p>&nbsp;</p>
<p><em>Диякон:</em> Премудрість.</p>
<p>&nbsp;<em>Хор:</em> Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, Тебе величаємо.</p>
<p>&nbsp;<em>Священик:</em> Слава Тобі, Христе Боже, уповання наше, слава Тобі.</p>
<p>&nbsp;<em>Хор:</em> Слава Отцю, і Сину, і Святому Духові, і нині, і повсякчас, і на віки віків. Амінь. Господи, помилуй (3). Благослови.</p>
<p>&nbsp;<em>Священик:</em> Христос, істинний Бог наш, молитвами пречистої Своєї Матері <em>(та інше за днем)</em>, преподобних і богоносних отців наших, і всіх святих, помилує і спасе нас, як благий і чоловіколюбець.</p>
<p>&nbsp;<em>Хор:</em> Амінь.</p>