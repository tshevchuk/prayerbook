<p><i>В Українській Греко-Католицькій Церкві, рішенням Синоду Єпископів УГКЦ, у відповідь на заклик
    Святішого Отця Франциска, Папи Римського, започатковано Надзвичайний ювілейний рік Божого
    милосердя. Він триватиме від 8 грудня 2015 року до 26 листопада 2016 року Божого. У визначених
    храмах по всій Україні буде проведено Молебний чин відкривання дверей, текст якого
    публікуємо.</i></p>
<br>
<span><strong>МОЛЕБНИЙ ЧИН</strong></span></p>
<p align="center">
    <span><em>з нагоди відкриття Ювілейного року Божого милосердя</em></span></p>
<p>
</p>
<p>
    <em>Перед початком богослужіння перед церквою формують процесію. Спочатку несуть хрест, з ним –
        ікону Ювілейного року, а після неї – ікону Богородиці «Милосердя двері»; далі несуть
        хоругви, за якими йдуть священики, архиєрей, співці і всі вірні.</em></p>
<p>
    <em>Процесія обходить храм довкола один раз, згідно із приписом Уставу. По завершенні обходу,
        ставши перед дверима храму, диякон виголошує:</em></p>
<p>
</p>
<p>
    Благослови, владико.</p>
<p>
    <em>Архиєрей:</em> Благословен Бог наш завжди, нині і повсякчас, і на віки вічні.</p>
<p>
    <em>Лик:</em> Амінь.</p>
<p>
    Слава Тобі. Боже наш, слава Тобі.</p>
<p>
    Царю небесний, утішителю, Душе істини, що всюди єси і все наповняєш, скарбе дібр і життя
    подателю, прийди і вселися в нас, і очисти нас від усякої скверни, і спаси, благий, душі
    наші.</p>
<p>
    Святий Боже, святий кріпкий, святий безсмертний, помилуй нас <em>(3).</em></p>
<p>
    Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>
    Пресвята Тройце, помилуй нас; Господи, очисти гріхи наші; Владико, прости беззаконня наші;
    Святий, посіти і зціли немочі наші імени твого ради.</p>
<p>
    Господи, помилуй <em>(3)</em></p>
<p>
    Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>
    Отче наш, що єси на небесах, нехай святиться ім’я Твоє, нехай прийде царство Твоє, нехай буде
    воля твоя, як на небі, так і на землі. Хліб наш насущний дай нам сьогодні; і прости нам провини
    наші, як і ми прощаємо винуватцям нашим; і не введи нас у спокусу, але визволи нас від
    лукавого.</p>
<p>
    <em>Архиєрей:</em> Бо Твоє єсть царство, і сила, і слава, Отця, і Сина, і Святого Духа, нині і
    повсякчас, і на віки вічні.</p>
<p>
    <em>Лик:</em> <strong>Амінь.</strong></p>
<p>
    Господи, помилуй. <em>(12)</em></p>
<p>
    Прийдіте, поклонімся цареві, нашому Богу.</p>
<p>
    Прийдіте, поклонімся Христові, цареві, нашому Богу.</p>
<p>
    Прийдіте, поклонімся і припадім до самого Господа Ісуса Христа, царя і Бога нашого.</p>
<p>
</p>
<p align="center">
    <strong><em>Псалом 24</em></strong></p>
<p>
    До тебе, Господи, підношу душу мою,* на тебе покладаюсь, Боже мій.</p>
<p>
    Не дай, щоб я осоромивсь!* Не дай, щоб вороги мої злораділи наді мною.</p>
<p>
    Бо ніхто з тих, що на тебе чекає, не осоромиться.* Нехай осоромиться, хто зраджує без
    причини.</p>
<p>
    Вкажи мені, Господи, твої дороги,* навчи мене, де твої стежки.</p>
<p>
    Напути мене по твоїй правді й навчи мене,* бо ти Бог, мій Спаситель, тебе очікую увесь день.</p>
<p>
    Згадай про твоє милосердя, Господи,* і про твою милість, вона бо споконвіку.</p>
<p>
    Гріхів юности моєї і переступів моїх не згадуй,* з милосердя твого згадай мене, Господи, доброти
    твоєї ради.</p>
<p>
    Добрий Господь і праведний,* тому й навчає грішників дороги.</p>
<p>
    Наводить покірливих на правду* і навчає смиренних путі своєї.</p>
<p>
    Усі стежки Господні – милість і правда* для тих, що бережуть завіт його і свідоцтва його.</p>
<p>
    Імени твого ради, Господи,* відпусти гріх мій, бо він великий.</p>
<p>
    Хто він, той чоловік, що Господа боїться?* Він вкаже йому дорогу, яку той має вибрати.</p>
<p>
    Сам він зазнає щастя,* і рід його успадкує землю.</p>
<p>
    Довірливий Господь до тих, які його бояться,* і свій завіт дає їм знати.</p>
<p>
    Очі мої завжди до Господа,* бо він звільнить від сіті мої ноги.</p>
<p>
    Зглянься і змилосердься наді мною,* бо я самотній і нещасний.</p>
<p>
    Злагідни скорботи мого серця* і виведи мене з тісноти моєї.</p>
<p>
    Споглянь на моє горе й на труд мій,* і відпусти всі гріхи мої.</p>
<p>
    Глянь, яка безліч ворогів у мене;* ненавистю лютою ненавидять мене.</p>
<p>
    Збережи мою душу й спаси мене,* щоб я не за знав ганьби, бо до тебе прибігаю.</p>
<p>
    Нехай правота і досконалість мене зберігають, бо на тебе, Господи, я надіюсь.</p>
<p>
    Визволь Ізраїля, о Боже,* від усіх його скорбот.</p>
<p>
    Слава Отцю, і Сину, і Святому Духові,</p>
<p>
    І нині і повсякчас, і на віки вічні. Амінь.</p>
<p>
    Алилуя, алилуя, алилуя: Слава тобі, Боже! (<em>3</em> <em>р.</em>)</p>
<p>
    <em>Диякон:</em> Господеві помолімся.</p>
<p>
    <em>Лик:</em> Господи помилуй.</p>
<p>
</p>
<p align="center">
    <em>Архиєрей читає оцю молитву про Боже милосердя:</em></p>
<p>
    Господи щедрий і милосердний, довготерпеливий і многомилостивий! Вислухай молитви наші і зверни
    увагу на голос моління нашого і яви нам знак милости твоєї, наведи нас на дорогу твою, щоб
    ходили ми в твоїй правді. Звесели серця наші, щоб ми боялись імення твого святого, бо ти великий
    і твориш чуда; ти Бог єдиний і немає подібного тобі між богами, Господи. Ти сильний у милості і
    добрий у силі, аби допомагати й утішати, і спасати всіх, хто на ім'я твоє святе уповає.</p>
<p>
    Тому до Тебе, всемогутній і милостивий Боже, ми нині прибігаємо і з умилінням просимо: відкрий
    нам двері Твого милосердя! Вилий на нас і на увесь наш народ повноту своїх дарів, веди нас
    дорогою правди і любови та дай нам бути всюди і завжди живим знаряддям і дієвим знаком Твоєї
    милостивої і милосердної присутності у світі!</p>
<p>
    Бо тобі належить усяка слава, честь і поклоніння: Отцю, Сину, і Святому Духові, нині і
    повсякчас, і на віки вічні. Амінь.</p>
<p>
</p>
<p>
    <em>Священик відкриває хрестом двері храму і всі входять всередину співаючи </em>«Бог – Господь»<em>
    а відтак і тропар на глас 8:</em></p>
<p>
    <strong>Бог – Господь, і явився нам; * благословен, хто йде в ім'я Господнє.</strong></p>
<p>
    <em>Стих:</em> Прославляйте Господа, бо він добрий, бо милість його вічна.</p>
<p>
    <em>Стих:</em> Вони навколо обступили мене, але я ім'ям Господнім переможу їх.</p>
<p>
    <em>Стих:</em> Я не вмру, а житиму і розказуватиму про діла Господні!</p>
<p>
    <em>Стих:</em> Камінь, яким знехтували будівничі, став головним на розі. Від Господа це сталось,
    і дивне воно в очах наших.</p>
<p>
</p>
<p align="center">
    <strong><em>Тропар,</em></strong> <em>глас 8</em></p>
<p>
    <em>Тропар:</em> З висоти зійшов Ти, Милосердний,* погребення прийняв Ти тридневне,* щоб нас
    визволити від страстей.* Життя і воскресення наше,* Господи, слава Тобі.</p>
<p>
    <em>Слава і нині:</em> <em>Богородичний, глас 6:</em> Милосердя двері відкрий нам, благословенна
    Богородице,* щоб, надіючися на Тебе, ми не погибнули,* але щоб ізбавились тобою від бід.* Ти бо
    єси спасення роду християнського.</p>
<p>
</p>
<p align="center">
    <strong><em>Прокімен</em></strong></p>
<p>
    <em>Диякон:</em> Будьмо уважні.</p>
<p>
    <em>Архиєрей:</em> Мир всім.</p>
<p>
    <em>Диякон:</em> Премудрість, будьмо уважні.</p>
<p>
    <em>Прокімен, глас 4:</em> Милості Твої, Господи, повік оспівуватиму, з роду в рід <em>(Пс.
    88,2).</em></p>
<p>
    <em>Стих:</em> Бо сказав Ти: Повік милість збудується <em>(Пс. 88,3).</em></p>
<p>
    <em>Диякон:</em> Господу помолімся.</p>
<p>
    <em>Лик:</em> Господи, помилуй.</p>
<p>
    <em>Архиєрей:</em> Бо Ти святий єси, Боже наш, і Тобі славу возсилаємо, Отцю, і Сину, і Святому
    Духові, нині і повсякчас, і на віки вічні.</p>
<p>
    <em>Лик:</em> Амінь.</p>
<p>
</p>
<p align="center">
    <strong><em>«Всяке дихання»,</em></strong> <em>глас 4</em></p>
<p>
    Всяке дихання нехай хвалить Господа.</p>
<p>
    <em>Стих 1:</em> Хваліте Бога у святинях його.</p>
<p>
    <em>Стих 2:</em> Хваліте його у тверді сили його.</p>
<p>
</p>
<p align="center">
    <strong><em>Євангеліє</em></strong></p>
<p>
    <em>Диякон:</em> Щоб сподобилися ми слухання святого євангелія, Господа Бога молім.</p>
<p>
    <em>Лик:</em> Господи, помилуй <em>(3)</em></p>
<p>
    <em>Диякон: </em>Премудрість, прості, вислухаймо святого євангелія.</p>
<p>
    <em>Архиєрей: </em>Мир всім.</p>
<p>
    <em>Лик:</em> І духові Твоєму.</p>
<p>
    <em>Диякон:</em> Від Луки святого євангелія читання.</p>
<p>
    <em>Лик:</em> Слава Тобі. Господи, слава Тобі.</p>
<p>
    <em>Диякон:</em> Будьмо уважні.</p>
<p align="center">
    <em>Євангеліє від Луки 6, 31-36</em></p>
<p>
    Сказав Господь: Як бажаєте, щоб вам чинили люди, чиніть їм і ви так само. Коли ви любите тих, що
    вас люблять, яка вам заслуга? Таж бо й грішники люблять тих, що їх люблять. І коли чините добро
    тим, що вам чинять, яка вам заслуга? Та й грішники те саме чинять. І коли ви позичаєте тим, від
    кого маєте надію назад узяти, яка вам заслуга? Адже і грішники грішникам позичають, щоб
    відібрати від них рівне. Ви ж любіть ворогів ваших, добро чиніте їм, і позичайте, не чекаючи
    назад нічого, а велика буде ваша нагорода, й будете Всевишнього синами, бо він благий для злих і
    невдячних. Будьте милосердні, як і Отець ваш милосердний.</p>
<p>
    <em>Лик: </em>Слава Тобі, Господи, слава Тобі.</p>
<p>
    <em>І співають оці стихири, глас 6:</em></p>
<p>
    Слава Отцю, і Сину, і Святому Духові:</p>
<p>
    Отче, Слове і Душе, * Тройце Свята, очисти * множество прогрішень наших.</p>
<p>
    І нині, і повсякчас, і на віки вічні. Амінь:</p>
<p>
    Молитвами Богородиці, * Милостивий, очисти * множество прогрішень наших.</p>
<p>
    <em>Стих:</em> Помилуй мене, Боже, по великій милості твоїй, і по множеству щедрот твоїх очисти
    беззаконня моє.</p>
<p>
    <em>(Глас 2)</em> Отче предобрий і Сину, Слово отчеє,* і Душе Святий, нестворене єство,* що маєш
    джерело милосердя* і виливаєш бездонні благодаті, і потоки щедрот!* Прийми нашу молитву й
    моління,* подай усім грішникам прощення, як Бог щедрий і чоловіколюбний.</p>
<p>
</p>
<p align="center">
    <strong><em>Єктенія</em></strong></p>
<p>
    <em>Диякон: </em>Помилуй нас, Боже, по великій милості твоїй, молимось Тобі, вислухай і помилуй.
</p>
<p>
    <em>Лик: </em> Господи, помилуй <em>(3).</em></p>
<p>
    Ще молимось Господеві Богу нашому, щоб вислухав голос моління нас, грішних, і помилував рабів
    своїх, і охоронив нас від усякої скорботи, біди, гніву й нужди, і всякої болізні душевної і
    тілесної, і дарував нам здоров’я з довголіттям, промовмо всі: Скоро вислухай і милостиво
    помилуй.</p>
<p>
    <em>Лик:</em> Господи, помилуй <em>(3).</em></p>
<p>
    Ще молимось, щоб зберегтися містові цьому і святому храму цьому, і всякому городові, селу і
    країні, від голоду, загибелі, землетрусу, потопу, граду, вогню, меча, нападу чужинців і
    міжусобної брані, і щоб він був милостивий, добропривітний і добропомічний, благий і
    чоловіколюбний Бог наш, і відвернув увесь гнів свій, що наступає на нас, і ізбавив нас від
    належної праведної своєї погрози, і помилував нас.</p>
<p>
    <em>Лик:</em> Господи, помилуй <em>(12).</em></p>
<p>
    Ще молимось Господеві Богу нашому, що Він відкрив двері сердець наших для пізнання Його любові і
    дарував нам ви́щу понад розум милість Свою: Скоро вислухай і милостиво помилуй.</p>
<p>
    <em>Лик:</em> Господи, помилуй <em>(3)</em></p>
<p>
    Ще молимось, щоб Милосердний і Чоловіколюбний Бог наш, вилив на нас божественні струмені милості
    Своєї, ізбавив од усякого лиха і подав Свою божественну благодать з висоти: Скоро вислухай і
    милостиво помилуй.</p>
<p>
    <em>Лик:</em> Господи, помилуй <em>(3)</em></p>
<p>
    Ще молимось, щоб Господь Бог вислухав голос моління нас, грішних, і помилував нас.</p>
<p>
    <em>Лик:</em> Господи, помилуй <em>(3)</em></p>
<p>
    Вислухай нас, Боже, Спасителю наш, уповання всіх кінців землі і тих, що на морі далеко, і,
    Милостивий, будь милостивим, Владико, до гріхів наших і помилуй нас. Бо милостивий і
    чоловіколюбець Бог єси, і Тобі славу возсилаємо, Отцю, і Сину, і Святому Духові, нині і
    повсякчас, і на віки вічні.</p>
<p>
    <em>Лик: </em>Амінь.</p>
<p>
    <em>Диякон:</em> З умилінням усі голови (і коліна) приклонивши, Господу помолімся.</p>
<p>
    <em>Лик:</em> Господи, помилуй.</p>
<p>
</p>
<p align="center">
    <em>Архиєрей читає оцю молитву:</em></p>
<p>
    Христе Боже наш, що підтримуєш всіх падаючих, повалених же піднімаєш, Невіддільний, що
    народжуєшся з Отцівського лона і втілився від святої Діви Марії, і в світ прийшов, щоб удостоїти
    нас піклування Свого і повернути в початкове єство нашу впалу природу, яка піддалася нападу
    безтілесних і душогубних розбійників, і позбавилась нетління і ними тяжко поранену була! Ти,
    Владико, вилікуй наші невидимі виразки і перев’яжи рани душевні чесною Твоєю Кров’ю, що пролив
    Ти за нас, і святим Твоїм помазанням, яке нам дарував Ти; і ізбав нас від поразок, що
    безперестанку наносяться нам невидимими силами, які поспішають викрасти у нас навіть віру в Тебе
    і надію, і бажають змити з нас благодать Твою; не позбав нас чоловіколюбства і спасительного
    лікування Твого, щоб, зцілившись і очистившись від усякої скверни, ми удостоїлися звання
    первородних, написаних на Небесах, бо Ти – лікар невидимих і видимих недуг. Бо Ти є Бог наш, і
    тобі славу віддаємо, Отцю і Сину і Святому Духові, нині і повсякчас, і на віки вічні.</p>
<p>
    <em>Лик:</em> <strong>Амінь.</strong></p>
<p>
</p>
<p align="center">
    <strong><em>Відпуст</em></strong></p>
<p>
    <em>Диякон:</em> Премудрість.</p>
<p>
    <em>Лик:</em> Чеснішу від херувимів і незрівнянно славнішу від серафимів, що без зотління Бога
    Слово породила, сущу Богородицю, Тебе величаємо.</p>
<p>
    <em>Свящ.:</em> Слава Тобі, Христе Боже, уповання наше, слава Тобі.</p>
<p>
    <em>Лик: </em>Слава Отцю, і Сину, і Святому Духові, і нині, і повсякчас, і на віки вічні. Амінь.
    Господи, помилуй <em>(3). </em>Благослови.</p>
<p>
    Христос, істинний Бог наш, молитвами пречистої своєї Матері, преподобних і богоносних отців
    наших, і всіх святих, помилує і спасе нас, як благий і чоловіколюбець.</p>
<p>
    <em>Лик:</em> Амінь.</p>