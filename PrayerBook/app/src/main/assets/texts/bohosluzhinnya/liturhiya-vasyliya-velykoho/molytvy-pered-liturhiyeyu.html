<p style="text-align: center;"><strong><em>Молитви перед іконостасом</em></strong></p>
<p><em>Ієрей, хотячи совершати божественне тайнодійство, найперше повинен бути примирений
    з усіма і не мати нічого ні на кого, і серце,
    скільки сили, берегти від лукавих помислів,
    здержуватися від вечора і трезвитися аж до
    часу священодійства. А коли настав час, входить у храм і, з’єднавшися з дияконом, разом
    творять три поклони до сходу перед святими
    дверми.</em></p>
<p align="left"><em>Диякон:</em><em> Благослови, владико.</em></p>
<p><em>Священик:</em> Благословен Бог наш завжди, нині і повсякчас, і на віки віків.</p>
<p><em>Диякон:</em> Амінь.</p>
<p><em>І починає говорити диякон:</em></p>
<p>Слава Тобі, Боже наш, слава Тобі.</p>
<p>Царю небесний, утішителю, Душе істини, що всюди єси і все наповняєш, скарбе дібр і життя
    подателю, прийди і вселися в нас, і очисти нас від усякої скверни, і спаси, благий, душі
    наші.</p>
<p>Святий Боже, святий кріпкий, святий безсмертний, помилуй нас <em>(3).</em></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Пресвята Тройце, помилуй нас; Господи, очисти гріхи наші; Владико, прости беззаконня наші;
    Святий, посіти і зціли немочі наші, імени твого ради.</p>
<p>Господи, помилуй <em>(3)</em></p>
<p>Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p>Отче наш, Ти, що єси на небесах, нехай святиться ім’я Твоє, нехай прийде царство Твоє, нехай буде
    воля твоя, як на небі, так і на землі. Хліб наш насущний дай нам днесь; і прости нам довги наші,
    як і ми прощаємо довжникам нашим; і не введи нас у спокусу, але ізбав нас від лукавого.</p>
<p><em>Священик:</em> Бо Твоє єсть царство, і сила, і слава, Отця, і Сина, і Святого Духа, нині і
    повсякчас і на віки віків. Амінь.

</p><p><em>Тропар, глас 6:</em> Помилуй нас, Господи, помилуй нас; бо, ніякого одвіту не знаючи, оцю
    Тобі молитву як Владиці ми, грішні, приносимо: Помилуй нас.</p>
<p>Слава Отцю, і Сину, і Святому Духові.</p>
<p><em>Кондак:</em> Господи, помилуй нас, бо на Тебе ми уповали, не прогнівайся дуже на нас, ні не
    пом’яни беззаконь наших, але зглянься й нині як милосердний і ізбав нас від ворогів наших, бо Ти
    єси Бог наш,&nbsp; а ми – люди твої, всі – діла рук твоїх, і ім’я Твоє призиваємо.</p>
<p>І нині, і повсякчас, і на віки віків. Амінь.</p>
<p><em>Богородичний:</em> Милосердя двері відкрий нам, благословенна Богородице, щоб, надіючися на
    Тебе, ми не погибнули, але щоб ізбавились тобою від бід. Ти бо єси спасення роду християнського.
</p>
<p align="left"><em>Підходять до ікони Христової і цілують її, мовлячи:</em></p>
<p>Пречистому образові Твоєму поклоняємося, благий, просячи прощення прогрішень наших, Христе Боже,
    бо волею благоволив єси плоттю зійти на хрест, щоб ізбавити тих, що їх створив єси, від неволі
    ворожої. Тому благодарственно кличемо Тобі: Ти радістю сповнив усе, Спасе наш, прийшовши спасти
    світ.</p>
<p align="left"><em>Тоді цілують і ікону Богородиці, мовлячи тропар:</em></p>
<p>Милосердя єси джерело, милости сподоби нас, Богородице, зглянься на людей, що згрішили, яви, як
    завжди, силу твою; бо, на Тебе уповаючи, Радуйся, кличемо Тобі, як колись Гавриїл, безплотних
    архистратиг.</p>
<p align="left"><em>Приклонивши голову перед святими дверми, священик мовить оцю молитву:</em></p>
<p>Господи, пошли руку твою з висоти святого жилища твого і укріпи мене на предлежачу службу твою,
    щоб я неосудно став перед страшним престолом твоїм і безкровне священнодійство совершив. Бо твоя
    єсть сила на віки віків. Амінь.</p>
<p align="left"><em>Роблять поклін до вірних і відходять у святилище, мовлячи:</em></p>
<p>Увійду в дім твій, поклонюся до храму святого твого в страсі твоїм. Господи, настав мене правдою
    Твоєю, ворогів моїх ради ісправ перед тобою путь мою. Бо немає в устах їх істини, серце їх
    суєтне, гріб відкритий – гортань їх, язиками своїми лукавили. Суди їм, Боже, щоб відпали від
    замислів своїх; по множеству нечестя їх відкинь їх бо преогірчили Тебе, Господи. І нехай
    возвеселяться всі, що уповають на Тебе, вовік возрадуються, і вселишся в них; і похваляться
    тобою ті, що люблять ім’я Твоє. Бо Ти благословиш праведника, Господи; як оружжям благовоління
    вінчав Ти нас.</p>
<p align="left"><em> Увійшовши у святилище, творять три поклони перед престолом і цілують Євангеліє,
    престол і напрестольний хрест.</em></p><p align="left"><em>&nbsp;</em></p>
<p><strong> </strong></p>
<p style="text-align: center;"><strong><em>Одягання священнослужителів</em></strong></p>
<p><em>Священик і диякон беруть у свої руки стихар, роблять три поклони, говорячи при кожному:</em>
</p>
<p>Боже, милостивий будь мені, грішному.</p>
<p align="left"><em>Диякон приходить до священика і каже:</em></p>
<p>Благослови, владико, стихар з орарем.</p>
<p><em>Священик:</em> Благословен Бог наш завжди, нині і повсякчас, і на віки віків.</p>
<p align="left"><em>Диякон одягається у стихар, мовлячи:</em></p>
<p>Возрадується душа моя в Господі, бо облачив мене в ризу спасення і одежою радости зодягнув мене;
    як на жениха, положив на мене вінець і, як невісту, украсив мене красою.</p>
<p align="left"><em>Відтак накладає орар на ліве рам’я.</em></p>
<p align="left"><em>А коли накладає нарукавники, на праву руку мовить:</em></p>
<p>Десниця твоя, Господи, прославилася в силі; права твоя рука, Господи, сокрушила ворогів, і
    множеством слави Твоєї стер єси супротивників.</p>
<p align="left"><em>Накладаючи на ліву, мовить:</em></p>
<p>Руки твої створили мене і збудували мене; врозуми мене, і навчуся заповідям твоїм.</p>
<p align="left"><em>Тоді відходить до трапези предложення і приготовляє священні речі: дискос
    ставить по лівій стороні, а чашу по правій, і все інше з ними.</em></p>
<p align="left"><em>Священик благословить стихар і каже:</em></p>
<p>Благословен Бог наш завжди, нині і повсякчас, і на віки віків. Амінь.</p>
<p align="left"><em>Надягає стихар, кажучи:</em></p>
<p>Возрадується душа моя в Господі, бо облачив мене в ризу спасення і одежою радости зодягнув мене;
    як на жениха, положив на мене вінець і, як невісту, украсив мене красою.</p>
<p align="left"><em>Тоді бере епітрахиль і, поблагословивши його, накладає на себе, і мовить:</em>
</p>
<p>Благословен Бог, що зливає благодать свою на священиків своїх, як миро на голові, що спливає на
    бороду, бороду&nbsp; Аронову, що спливає на омети одежі його.</p>
<p align="left"><em>Підперізуючися, говорить:</em></p>
<p>Благословен Бог, що перепоясує мене силою і положив непорочною путь мою, що чинить ноги мої, як
    оленеві, і на висотах ставить мене.</p>
<p align="left"><em>Коли накладає нарукавницю на праву руку, мовить:</em></p>
<p>Десниця твоя, Господи, прославилася в силі; права твоя рука, Господи, сокрушила ворогів, і
    множеством слави Твоєї стер єси супротивників.</p>
<p align="left"><em>Накладаючи на ліву, мовить:</em></p>
<p>Руки твої створили мене і збудували мене; врозуми мене, і навчуся заповідям твоїм.</p>
<p align="left"><em>Якщо має набедреник, благословить його, цілує і мовить:</em></p>
<p>Перепояши меч твій по бедрі твоїм, сильний, красотою Твоєю і добротою Твоєю; і натягни лук і
    успівай, і царюй, істини ради, і лагідности, і справедливости, і дивно наставить Тебе десниця
    твоя завжди, нині і повсякчас, і на віки віків. Амінь.</p>
<p align="left"><em>Узявши фелон, благословить, цілує і так мовить:</em></p>
<p>Священики твої, Господи, зодягнуться в праведність і преподобні твої радістю возрадуються завжди,
    нині і повсякчас, і на віки віків. Амінь.</p>
<p align="left"><em>При вмиванні рук священик і диякон мовлять:</em></p>
<p>Умию в невинності руки мої і обійду жертовник твій, Господи, щоб почути мені голос хвали Твоєї і
    повідати всі чудеса твої. Господи, возлюбив я красу дому твого і місце перебування слави Твоєї.
    Не погуби з нечестивими душі моєї і з мужами кровожадними життя мого, що в їх руках беззаконня,
    а десниця їх повна підкупу. А я в незлобності моїй ходив, ізбав мене, Господи, і помилуй мене.
    Нога моя стала на правоті, в церквах благословлю Тебе, Господи.</p>