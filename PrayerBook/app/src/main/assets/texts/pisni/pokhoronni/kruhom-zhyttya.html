Кругом життя могутнє, повне сили,
Неначе море без кінця.
А ми шляхом ген до могили  (2)
Веземо покійника, мерця.

Днесь світ цілий радіє і гуляє,
Весільні бенкети справля –
А наш гурт в смутку поспішає  (2)
Ген-ген на цвинтар до хреста.

„Чому ж, чому ж Ти нас кидаєш, друже,
А сам ідеш в незнаний шлях,
На серце смуток навіваєш,  (2)
Наводиш в душу біль і страх?

Промов, промов одно, бодай, ще слово,
Потіш нас в смутку і журбі,
Щоб ми по Тобі сліз не лили,  (2)
Корились Богові, судьбі”.

Отак кругом мерця родина плаче,
I серце ниє і болить;
Так що ж, він слів їх вже не бачить,  (2)
Бо вічним сном у трумні спить.

На суд страшний до Бога поспішає,
Щоб здати справу із життя,
Де сам Христос нас осуджає  (2)
Всі наші вчинки і діла.

„Прости, прости, о, Боже милостивий,
Йому ласкаво всякий гріх,
Щоб він навіки був щасливий,  (2)
Щоб зазнав всіх райських утіх!

Не пам’ятай гріховної провини,
Ми Тебе, Боже, молим всі;
Зате ми кожної хвилини  (2)
Будемо вдячними Тобі!”

А на горі у церкві дзвонять дзвони,
На серце тиснуть жаль і сум
Стихають пісні скорбні тони,  (2)
Лиш серце плаче – повне дум.
