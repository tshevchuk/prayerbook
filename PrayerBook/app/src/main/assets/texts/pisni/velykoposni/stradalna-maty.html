Страдальна Мати під хрестом стояла,
Стала ридати, в сльозах промовляла:
„Ой, Сину, Сину, за яку провину  (2)
Переносиш нині тяженьку годину
На хресті!

Я Тебе купала гіркими сльозами,
Як малим ховала перед ворогами.
А нині плачу, бо Тебе вже трачу,  (2)
Вже тя, милий Сину, більше не побачу,
Сину Мій!

Ти жертвувався всіх людей спасати,
За то діждався невинно вмирати,
За світ лукавий, злобний і неправий,  (2)
Що сповнив на Тобі свій засуд кровавий
На хресті.

Моя підпоро, Мій Ти світе ясний!
Гаснеш заскоро, в’янеш безчасний.
А що ж зі Мною станесь, сиротою?  (2)
Я сама на світі, як билина стою
Під хрестом.

Мій Боже милий, усердно тя молю,
Додай Мені сили у нещаснім болю;
Тебе благаю, як сама лиш знаю,  (2)
I Тобі днесь Сина Мого поручаю
На хресті”.
