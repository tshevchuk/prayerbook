Ведуть в Зарваницю, стежки і дороги,
Де Божії дзвони гудуть,
До вишнього Бога, правдивого Бога,
Народи, як води, пливуть.

О Матінко Божа, до тебе прийшли ми,
Напитись живої води,
Ми просимо Бога, і Матінку Божу
Веди нас до неї веди.

З гаїв солов’їних до тебе прийшли ми,
З букетом живих квіточок,
Ми просимо Бога, і Матінку Божу
За наших малих діточок.

Ми хочем, щоб діти, навчились любити,
Щоб чули вони Божий дзвін
Ми просимо Бога, і Матінку Божу
За наших дочок і синів.

Благаєм за поле, благаєм за море,
Благаєм за села й міста,
Ми просимо Бога, і Матінку Божу
Без нього не квітнуть жита.

О Матінко–Зоре, втопи наше горе,
У стопах святої води,
Ми просимо Бога, і Матінку Божу
Від нині на вічні віки.