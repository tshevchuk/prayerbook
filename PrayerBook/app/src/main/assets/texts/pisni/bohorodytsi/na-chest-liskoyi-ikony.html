Ікона із Ліська,
Духовна колиско!
Прийшла із скитальцями аж до Стрия.
Ми край свій лишили,
Де храми горіли,
Сльозами просякнута рідна земля.

Ісус на іконі
Царює на троні.
В обіймах матусі тримає весь світ.
А в рученьці правій,
Тобі, Вселаскава,
Біленька троянда -
Нев'янучий цвіт.

На Ліській іконі
Сіяєш на троні.
Виблискують шати у квітах рясних.
Дитятко лелієш Пречиста Маріє,
В очах Твоїх подив,
Прекрасних, сумних.

Дивуєшся, Мати,
Як можна чекати,
Від Бога достатку та благословінь.
Уся Україно,
Клякни на коліна!
І вимоли ласк для нових поколінь.

Нев'янучий цвіте!
Ми всі - Твої діти.
Ти зцілюєш хворих у Храмі весь час.
Розсипані люди,
Як листя по світі.
Збери в рідній хаті, Матусенько, нас.

Прийми, Україно,
Пречисту із Сином
І місця у душах людей приготуй.
Нев'янучий цвіте,
Найкраща Перлино!
У нашому краї з Ісусом пануй!