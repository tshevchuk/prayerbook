Христос воскрес! Христос воскрес!
Радість з неба ся являє,
Пасха красна днесь витає,
Радуйтеся щиро нині,
Бог дав щастя всій родині,
Бог дав радість нам з небес:
Христос воскрес! Христос воскрес!

Христос воскрес! Христос воскрес!
Земленька зі сну збудилась,
В трави, квіти замаїлась,
Звір і птичка веселиться,
Миром Божим світ краситься.
Люди! Мир дав Бог з небес:
Христос воскрес! Христос воскрес!

Христос воскрес! Христос воскрес!
Мир нам сам Христос приносить,
Мир нам небо днесь голосить,
Мир той Божий всі вітаймо,
Ласку Божу прославляймо,
Чудо Боже всіх чудес:
Христос воскрес! Христос воскрес!

Христос воскрес! Христос воскрес!
Ученики мир співають,
Страх і смуток забувають,
Слово Боже всім голосять
I спасення їм приносять,
А спасення йде з небес:
Христос воскрес! Христос воскрес!

Христос воскрес! Христос воскрес!
В правді Божій просвітімся,
В правді Божій веселімся,
Щезла вже страшна неволя,
Завітала краща доля,
Доля Божа нам з небес:
Христос воскрес! Христос воскрес!

Христос воскрес! Христос воскрес!
Радуйтеся, Божі люди,
Хай між вами гнів не буде,
Хай цвіте любов все Божа,
Чиста, мила, як квіт-рожа,
Бо любов прийшла з небес:
Христос воскрес! Христос воскрес!
