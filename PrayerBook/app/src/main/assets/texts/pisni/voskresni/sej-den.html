Сей день нам Господь вишній дав,
То день святий, великий,
Спаситель наш із гробу встав
Царствує нам на віки.

Чудо, чудо всіх чудес,  (2)
Істинно Христос воскрес!

Життя нам нове Бог дає,
Минула вже неволя –
Свобідно серце в грудях б’є,
Настала щасна доля.

Чудо, чудо...  (2)

Сей день – то радість людям всім,
Той Божий день вітаймо,
Кріпім ся днесь і веселім,
Побідну піснь співаймо.

Чудо, чудо...  (2)

Життя нам Бог з любови дав всім,
Дарує всю провину
I ми друг друга обіймім,
Любім свою родину.

Чудо, чудо...  (2)

Се день прощення всіх гріхів,
Тож разом ся братаймо,
Забудьмо вже ненависть, гнів,
А миру піснь співаймо

Чудо, чудо...  (2)

Життям тепер живем новим, –
Любови, миру, згоди,
Най щезне злоби мрячний дим,
А оживуть народи.

Чудо, чудо...  (2)
