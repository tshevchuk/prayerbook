Святий Великий Володимире,
До Тебе шлемо моління щире.
Ти наш апостол, Ти наш хреститель,  (2)
Ти перший славний наш обновитель.

Тебе взиває вся Україна,
Бо всім нам грозить страшна руїна:
Пекельний ворог всюди лютує.  (2)
Церкву і віру в серцях руйнує.

Святий Великий Володимире,
Ти обновив нас силою віри.
I днесь Ти жаром віри й любови  (2)
Приведи нарід знов до обнови.

Ми всі до Тебе днесь руки взносим,
В Тебе опіки, рятунку просим:
О, виблагай нам кращої долі,  (2)
Церкві й народу сили і волі.
