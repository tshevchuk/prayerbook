О, свята Ольго, славна княгине,
Моя молитва до Тебе лине,
За Україну цілу святу.
Ти її світлом Христа вкрасила,  (2)
Ти у ній мудро колись княжила,
Зглянься над нею і в ту пору.

Святі величні Христові храми
Зі золотими бляхи верхами,
Святих рук твоїх діло віків,
Батьківські церкви нині нерідні  (2)
Стоять, як діти злі і негідні,
Бо відцурались матірніх слів.

А твої діти, що знак Христовий,
В любові несли у степ шовковий,
Колись й за віру клали життя;
Нині поганять батьківську віру,  (2)
Між народ ширять роздор, зневіру,
Святе нехтують ім’я Твоє.

Свята княгине, стань нам проводом,
Ми ще тим самим нині народом,
Як з-перед тисяч минувших літ;
Веди нас сміло, згуртуй всі діти  (2)
В одну громаду, як в вінок цвіти,
А Україна вздрить кращий світ.
