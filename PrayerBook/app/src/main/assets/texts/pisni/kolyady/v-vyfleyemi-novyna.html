В Вифлеємі новина,
Діва Сина породила,
Породила в благодаті  (2)
Непорочна Діва-Мати
Марія.

Положила на сіні
В вифлеємській яскині.
Йосиф Діву потішає   (2)
Повивати помагає
Марії.

Слава Божа і хвала
У вертепі настала:
З неба ангели злітають   (2)
З Сином Божим прославляють
Марію!

Серед темної ночі
Дивне світло б’є в очі –
Ясна зоря засвітила,   (2)
Де дитятко породила
Марія.

Недалеко пастирі
Пасли стадо в долині,
До вертепа прибігають   (2)
I з дитятком тут вітають
Марію.

На коліна падають,
Подарунки складають:
„Що убогий може дати,   (2)
Жертвуємо, Сину Божий,
Марії”.

Ще приходять три царі
Аж зі сходу звіздарі,
Для Ісуса ставлять щиро   (2)
Ладан, золото і миро
Марії.

I ми тоже поспішім,
Богу дари принесім,
У покорі прибігаймо,   (2)
З Сином Божим все благаймо
Марію.
