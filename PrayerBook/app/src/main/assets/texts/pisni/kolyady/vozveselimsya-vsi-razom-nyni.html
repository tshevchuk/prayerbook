Возвеселімся всі разом нині:
Христос родився в бідній яскині!
Посліднім віком став чоловіком,  (2)
Всі утішайтесь на землі.

Всі утішайтесь на землі гойно,
Хвалу віддайте Йому достойно,
Пожаданому, з неба даному,  (2)
Которий весь світ відкупив.

Которий весь світ спасе від ада,
Чрез Нього вічна всім нам відрада,
За тоє Йому, пану нашому,  (2)
Пісні співаймо согласно.

Пісні співаймо согласно мило,
I торжествуймо всі купно щиро;
«Слава во вишніх, а мир для нижніх!»  (2)
Весело світу гласімо.

Світу гласімо Господа явно,
О которім вже пророки давно
Пророкували, проповідали,  (2)
Що ся народить цар віків.

Що ся народить цар віків слави,
Зітре на землі зміїні глави,
Перськії царі прийшли со дари,  (2)
Поклін віддали смиренно.

Поклін віддали смиренно нині.
Христу рожденну, малій дитині:
Ливан і злато, і смирну на то  (2)
Яко кадило зі страхом.

I пастиріє со страхом бігли,
Там де віл, осел дитину гріли;
Ангели в небі, к Його потребі  (2)
Умильно пісні співають.

Пісні співають нарожденному,
Во яслах нині положенному;
I ми співаймо і вихваляймо,  (2)
Його на віки славімо.

Щоби нам дав тут довго прожити,
Царствія Його всім доступити:
Врагам коритись і їм стидитись,  (2)
А нам во мирі прожити.

Прожити мирно в долгоденствії,
Служачи Йому в єдиненії,
Чистая Панно, Тя непрестанно  (2)
Хвалим со Сином на віки.
