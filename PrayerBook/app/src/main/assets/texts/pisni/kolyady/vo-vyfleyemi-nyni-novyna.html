Во Вифлеємі нині новина:
Пречиста Діва зродила Сина,
В яслах сповитий поміж бидляти  (2)
Спочив на сіні Бог необнятий.

Вже херувими славу співають.
Ангельські хори Спаса вітають.
Пастир убогий несе, що може,  (2)
Щоб обдарити дитятко Боже.

А ясна зоря світу голосить:
«Месія радість, щастя приносить!
До Вифлеєму спішіть, всі, нині,  (2)
Бога вітайте в бідній Дитині!»

За світлом зірки десь аж зі сходу
Йдуть три владики княжого роду,
Золота дари, кадило, миро  (2)
Враз з серцем щирим несуть в офіру.

Марія Мати Сина леліє,
Йосиф старенький пелени гріє.
А цар всесвіту в зимні і болю  (2)
Благословить нас на кращу долю.

Ісусе милий, ми не багаті,
Золота, дарів не можем дати,
Но дар цінніший несем од мира –  (2)
Се віра серця, се любов щира.

Глянь оком щирим, о, Божий Сину,
На нашу землю, на Україну,
Зішли їй з неба дар превеликий.  (2)
Щоб тя славила во вічні віки.
