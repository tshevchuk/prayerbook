На небі зірка ясна засяла
I ясним світлом сіяє,
Хвиля спасення нам завітала, –
Там Діва Бога рождає:
Щоб землю з небом в одно злучити,
Христос родився, славіте!  (2)

В біднім вертепі, в яслах, на сіні,
Спочив Владика, князь світу.
Браття, до Нього спішім всі нині, –
Нашого жде Він привіту.
Спішім в любов’ю Його огріти,
Христос родився, славіте!  (2)

Благослови нас, дитятко Боже,
Дари нас нині ласкою,
Най ціла сила пекла не зможе
Нас розділити з Тобою.
Благослови нас, ми ж Твої діти,
Христос родився, славіте!  (2)

Благослови нас, наш любий Христе,
Зло побідити – силу дай,
Засій в серцях нам бажання чисте –
Міцно любити рідний край:
Щоб Україна могла радіти,
Христос родився, славіте!  (2)
