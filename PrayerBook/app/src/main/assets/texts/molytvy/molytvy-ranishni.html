<h5>Молитва св. Макарія до Пресвятої Тройці</h5>
Вставши зі сну, дякую Тобі, Боже, у Святій Тройці єдиний, що у превеликій доброті і в безмежній терпеливості не розгнівався на мене, грішного (грішну) і негідного (негідну), та не погубив мене з моїми провинами, а в пребагатому своєму чоловіколюбстві підніс мене зі сну, щоб я ранішньою молитвою прославляв (прославляла) твою силу.<br>Просвіти, Владико, мої духовні очі, відкрий мої уста, допоможи мені вправлятися в Твоєму законі і розуміти твої заповіді. Допоможи мені виконувати твою святу волю і визнавати Тебе цілим серцем та славити всесвяте ім’я Твоє, Отця, і Сина, і Святого Духа, нині і повсякчас, і на віки віків. Амінь.

<h5>Молитва до Пресвятої Тройці</h5>
Щиро дякую Тобі, вседобрий Боже, у Святій Тройці єдиний, що Ти охоронив мене цієї ночі від наглої й несподіваної смерти. Із вдячності за цю ласку віддаю Тобі нині цілого (цілу) себе – усі почування і сили моєї душі і тіла – Тобі єдиному на службу, Тобі єдиному на честь і славу.<br>Не хочу нічого такого ні думати, ні говорити, ні робити, чим би я міг (могла) Тебе зневажити.<br>А що я свідомий (свідома) своєї немочі, тож прошу Тебе, Пресвята Тройце, не позбав мене Твоєї помочі та опіки.<br>Допомагай мені завжди твоїми ласками!<br>Просвічуй мій притемнений розум, щоб я чимраз краще пізнавав (пізнавала) твою волю! Скріплюй мою слабу волю, щоб я робив (робила) тільки те, що Тобі подобається! Загрівай моє холодне серце, щоб воно тільки Тебе завжди любило.<br>Дай, вседобрий Господи, щоб ціле моє життя вийшло Тобі на славу, а мені на спасення та вічне щастя у Твоєму небесному царстві. Амінь.

<h5>Молитва до Ісуса Христа</h5>
Мій найдорожчий Спасителю! З глибини душі дякую Тобі за те, що Ти дозволив щасливо пережити цю ніч і збудив мене до дальшого життя, щоб у ньому далі Тебе величати та вірно Тобі служити.<br>І хочу це робити до останньої хвилини мого життя.<br>Тож віддаю Тобі своє серце і цілого (цілу) себе Тобі жертвую.<br>А Ти, вседобрий Ісусе, своїми ласками допоможи мені виконувати твою святу волю.<br>Кріпи мої благородні змагання, освячуй мої думки, слова і діла. Нехай ціле моє життя буде згідне з Твоєю святою Євангелією.<br>Нехай повік благословенне буде Твоє святе ім’я. Амінь.

<h5>Молитва до Пресвятої Богородиці</h5>
Пречиста Діво Маріє! Із розсвітом цього дня вдаюся під твій покров і як добра дитина благаю Тебе: Матінко моя небесна, заопікуйся мною! У твої руки віддаю душу мою і тіло, – усе моє життя. А Ти, добра небесна Мати, будь найліпшою ненькою та заступницею! Охороняй мене завжди сильним твоїм покровом у всіх небезпеках для душі і тіла. Заступайся за мене у твого божественного Сина та своїми молитвами злагіднюй святий його гнів з приводу моїх гріхів!<br>Адже добре знаю, що Ти, царице неба, завжди успішно помагаєш усім тим, що з довір’ям віддаються під Твоє заступництво.<br>І твердо вірю, що під Твоєю святою опікою легше зможу уникнути всіх небезпек для душі і тіла; легше зможу виконувати божу волю, а після смерти осягнути вічне щастя. Амінь.

<h5>Молитва до ангела хоронителя</h5>
Ангеле божий, хоронителю мій святий, даний мені на охорону! Щиро благаю Тебе: просвічуй мене сьогодні, хорони від усього злого, заохочуй до добрих діл і провадь на спасенну дорогу. Амінь.

