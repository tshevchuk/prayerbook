<h5>Молитви перед сном</h5>
<i>Поки покладешся на спочинок, зроби собі короткий іспит совісти: пригадай собі всі свої гріхи, якими Ти сьогодні зневажив (зневажила) Господа Бога. Пригадай собі нинішні злі вчинки, слова і думки та, збудивши в собі щирий, досконалий жаль, молися ось так:</i><br>
Вседобрий Боже! З цілого серця дякую Тобі за всі добра, якими Ти мене сьогодні наділив. Дякую Тобі за поживу і здоров’я, дякую за твою опіку та незчисленні ласки. Дякую Тобі за все, що я одержав (одержала) задля заслуг твого єдинородного Сина Ісуса Христа, мого найдорожчого Спасителя. Амінь.<br>
Сповідаюся перед тобою, мій Господи й Боже, у Святій Тройці єдиний, з усіх моїх гріхів, якими я Тебе нині зневажив (зневажила). З цілого серця жалую, що я зневажив (зневажила) Тебе, мого найліпшого небесного Отця, найбільше моє добро.<br>
Прости ж мені, вседобрий Господи, а я щиро постановляю більше не зневажати Тебе.<br>
Боже, милостивий будь мені, грішному (грішній). Боже, очисти мої гріхи і помилуй мене. Без числа нагрішив (нагрішила) я, Господи, прости мені.<br>
Може цей день, який я оце прожив (прожила), уже останній у моєму житті... Тому ще раз прошу Тебе, всемилосердний небесний Отче, помилуй мене!<br>
Даруй мені ласку, щоб смерть несподівано не заскочила мене; даруй ласку, щоб я міг (могла) приготуватись до дороги на страшний твій суд і осягнути те вічне щасливе життя в небі, яке Ти у найбільшому своєму милосерді приготував для добрих своїх дітей.

<h5>Вислови віри, надії, любови і жалю</h5>
<i>Кожний християнин повинен відповідними словами збуджувати в собі віру, надію, любов і жаль; тоді вони стануть для нього неоціненним скарбом у годині смерти. Зокрема треба вміти збуджувати з любови до Бога досконалий жаль за гріхи, так як це нижче подано, бо лише тим можна доступити прощення гріхів, коли не можна висповідатися.</i>

<h5>Віра</h5>
Боже мій! Я твердо вірю і визнаю все те, що Ти як відвічна правда об’явив, і чого нас свята твоя церква вірити навчає, бо Ти ані сам помилитися не можеш, ані нас не можеш впровадити у зло. У тій вірі бажаю жити і вмерти.
<h5>Надія</h5>
Боже мій! Я твердо надіюся, що задля заслуг твого єдинородного Сина Ісуса Христа, нашого Спасителя, Ти обдаруєш мене потрібними ласками, щоб я тут, на цьому світі, виконував твою волю та цим заслужив собі на вічне життя в небі, бо Ти нам прирік це дати і вірний єси в додержанні обітниць. Боже, не допусти до того, щоб я втратив (втратила) небо.

<h5>Любов</h5>
Боже мій! З цілого серця мого люблю Тебе понад усе, бо Ти є безконечне добро, гідне найвищої любови, Ти моє вічне щастя; а з любови до Тебе – люблю всіх ближніх моїх, як самого себе. Боже, даруй мені ласку любити Тебе щораз то більше.

<h5>Жаль</h5>
Боже мій! З цілого серця жалую за всі мої гріхи, бриджуся ними і твердо постановляю більше не грішити, бо ними, Боже, я зневажив (зневажила) твою безконечну велич і батьківську любов і завдав (завдала) смерть Твоєму Синові Ісусові Боже, прости мені мої гріхи та будь милостивий до мене.

