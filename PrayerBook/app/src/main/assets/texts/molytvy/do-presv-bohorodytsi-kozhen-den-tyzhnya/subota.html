Радуйся, Діво Богородице, пристановище і заступництво убогої душі моєї, солодка надіє спасення мого. Радуйся, бо ти Творця всіх у своєму лоні носила. Радуйся, бо тілесно породила Бога — Спасителя світу. Радуйся, бо ти в різдві дівство нетлінно зберегла. Радуйся, бо ти від волхвів дари прийняла та їх поклін Народженому від тебе бачила, і пастирів преславні слова про нього чула та в серці своїм їх уклала. Радуйся, бо ти дитину Ісуса, Сина твого і Бога у Храмі посеред вчителів Закону радісно знайшла. Радуйся, бо ти у стражданні хресному та розп’ятті Сина твого, пресолодкого Ісуса болю зазнала, а по його тридневному воскресінню радістю наповнилася. Радуйся, бо ти вознесіння Сина твого і Бога у славі небесній разом з його учнями бачила. Радуйся, бо ти Духа Святого, від нього посланого, у горниці Сіонській разом з учнями Господніми у виді вогненних язиків прийняла. Радуйся, бо ти, немов ангел, на землі прожила. Радуйся, бо ти чистотою і святістю всі ангельські чини і лики всіх святих перевищила. Радуйся, бо при успенні твоїм возвеличено тебе пришестям Сина і Бога. Радуйся, бо ти у святі руки його душу свою радісно передала. Радуйся, бо тебе прославлено возшестям твоїм разом з тілом на небеса. Радуйся, бо ти боговидцям апостолам на третій день після свого переставлення з’явилася. Радуйся, бо на небесах від Отця, і Сина, і Духа Святого вінцем вічного царства ти була увінчана. Радуйся, бо всі небесні сили тебе повсякчасно оспівують.