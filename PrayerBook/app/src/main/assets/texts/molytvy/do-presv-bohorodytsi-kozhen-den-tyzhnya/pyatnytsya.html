Тобі в опіку передаю життя моє і всю надію мого спасення по Бозі на тебе покладаю, Владичице, Діво Богородице. Молю тебе я, раб твій: не погордуй мною через множество вчинених гріхів, але споглянь на скорботу мою і відчай, щоб не до кінця загинув я, окаянний. Простягни десницю твою, Чистая, виведи мене з нечистоти діл моїх і постав на чисте пасовисько заповідей Христа, Царя і Бога мого, щоб виконав я їх, укріплюваний тобою. Від гріхів моїх лютих визволь мене, Владичице, і покаяння спасаюче мені зішли через твоє материнське заступництво до Сина твого і Бога. З тебе світло невимовне засіяло, тож просвіти темряву душі моєї, яку спричинили гріхи мої. Радосте моя, ізбав мене від ворогів невидимих, що обступили мене, бо гріхів моїх тяжких багато. Вороги мої дуже люті, совість моя докоряє мені, геєна вогненна страхає мене, черв’як невсипаючий, скрегіт зубів, пекельна темрява зовнішня приводять мене в трепет, очікуючи, щоб прийняти мене, через мої злі діла. Горе мені! Що вчиню і до кого прибігну, щоб спасенною була душа моя? До тебе єдиної, солодка Маріє Богородице, що смертну гіркоту осолоджуєш тим, що уповають на тебе, і від геєни визволяєш тих, що взивають до тебе. Ти і мені допоможи, Всеблага, бо не маю іншої допомоги, окрім тебе, Всехвальна. Спаси мене від страху смертного та від злоби демонської визволь мене. Спаси мене від влади духів злобних. Молюся, щоб ти появила мені пресвітле лице своє, Владичице, і не покинула мене, безпомічного. Мати милосердна! Прихилися милостиво до мене, позбавленого милості через діла мої, і вблагай народженого тобою Христа, Спасителя і Бога нашого, що задля нас пролляв на хресті пречисту кров свою, щоб я отримав прощення гріхів і вічне спасення, та прославив невимовне милосердя твоє, Богородице, і твоє милостиве заступництво на безконечні віки.