О, всемилостива Діво Богородице, Мати щедрот і чоловіколюб’я, прелюбезна надіє і уповання моє! Мати пресолодкого Спасителя Ісуса Христа, Чоловіколюбця і Бога мого, що всяку любов перевищує і є світлом затемненої душі моєї. До тебе я, многогрішний, припадаю, до тебе молюся: джерело милосердя, Діво Маріє, що породила безодню милосердя, і щедрот, і чоловіколюб’я, помилуй мене, взиваю до тебе зі сльозами, помилуй мене, бо весь я зранений і впав у руки розбійників, і зірвали з мене одежу, в яку зодягнув мене Отець. Тому засмерділися і зігнили рани мої від лиця безумства мого. Але, Владичице, моя Богородице, молю тебе смиренно, споглянь на мене милостивим своїм оком і не відвернися від мене цілого затьмареного, цілого оскверненого, цілого в похотях і пристрастях потопленого, що тяжко впав і неспроможний піднятися. Змилосердися наді мною і подай мені руку допомоги, щоб підняти мене з глибини гріховної. О, радосте моя! Ізбав мене від тих, що обступили мене, просвіти лице своє на раба твого, спаси погибаючого, піднеси упалого, бо ти все можеш, як Бога всемогутнього Мати. Вилий на мене єлей милосердя твого і подай, щоб виточував я вино умиління, тебе бо воістину єдину надію маю в житті моїм. То ж не відкинь мене, що до тебе прибігаю, але споглянь на скорботу мою, Діво, душі моєї пристановище, прийми і спаси мене, посереднице спасіння мого.