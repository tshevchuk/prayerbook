Хто ж зможе достойно ублажити тебе, Пресвята Діво? Які уста спроможні оспівувати твою велич, що всякий розум перевищує? Усі преславні на тобі вчинені таїнства, Богородице, вищі понад розум і слово. Красотою дівства твого і пресвітлою чистотою твоєю здивувалися херувими і вжахнулися серафими; чуда ж твого нетлінного різдва ні людська, ні ангельська мова висловити не зможе. З тебе бо безтлінний єдинородний Син Божий, Бог Слово, невимовно воплотився, народився і з людьми пожив, і тебе, як Матір свою, вельми возвеличив та показав Царицею всього творіння, а нам подав надійне пристановище спасіння. Тому всі, що різними скорботами і недугами обтяжені, під покров твій прибігають та приймають велику втіху і зцілення, і тобою від бід спасаються, бо ти єси воістину Матір всіх скорбних і обтяжених, засмучених радість, недужих цілителька, жезл старости, для грішних надія спасення і провідниця на дорозі покаяння. Ти своїм заступництвом завжди всім допомагаєш і всіх, що з вірою і любов’ю до тебе прибігають, заступаєш. Ти і мені допоможи, що впав у відчай через діла свої. Усердна заступнице роду християнського, охороняй мене, щоб не загинув я до кінця у гріхах моїх, бо не маю іншого прибіжища і покрову, крім тебе, Владичице, мати життя. Не покинь мене і не погордуй мною, але якими лиш задумами знаєш — спаси мене, бо ти благословенна на віки віків. Амінь.