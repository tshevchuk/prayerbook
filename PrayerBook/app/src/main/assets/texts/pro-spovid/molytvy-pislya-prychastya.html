<p><i>Коли гідно запричастишся животворящих таїнственних дарів, заспівай зараз з радости, вельми благодари і оце тепло з душі говори Богу:</i></p>
<p>Слава Тобі, Боже. Слава Тобі, Боже. Слава Тобі, Боже.</p>
<p>Благодарю Тебе, Господи Боже мій, що Ти не відкинув мене, грішного (грішну), але сподобив мене бути причасником (причасницею) твоїх святощів. Благодарю Тебе, що Ти сподобив мене, недостойного (недостойну), причаститися твоїх пречистих і небесних дарів.</p>
<p>Але, Владико Чоловіколюбче, Ти, що ради нас умер і воскрес та дарував нам ці страшні й животворящі таїнства на благодіяння й освячення душ і тіл наших, – дай, щоб вони були й мені на зцілення душі і тіла, на прогнання всього супротивного, на просвічення очей мого серця, на мир моїх душевних сил, на віру непостидну, на любов нелицемірну, на повноту мудрости, на додержування твоїх заповідей, на збільшення Твоєї божественної благодаті і на присвоїння твого царства, щоб я, ними охоронюваний (охоронювана) у твоїй святості, завжди пам’ятав (пам’ятала) про твою благодать і вже жив (жила) не для себе, але для Тебе, нашого Владики й доброчинця, і так, відійшовши з цього життя в надії на життя вічне, досягнув (досягнула) непроминаючого спокою, де безнастанний голос тих, що торжествують, і безконечна насолода тих, що оглядають невимовну красоту твого обличчя.</p>
<p>Бо Ти єси істинне прагнення і несказанна радість тих, що Тебе люблять, Христе, Боже наш, і Тебе оспівує все сотворіння на віки. Амінь.</p>

<h5>Молитва Василія Великого</h5>
<p>Владико, Христе Боже, царю віків і творче всього, благодарю Тебе за всі блага, якими Ти мене обдарував, і за причастя твоїх пречистих і животворящих таїнств. Тому благаю Тебе, благий і чоловіколюбче:</p>
<p>Охорони мене під твоїм покровом і в тіні крил твоїх та обдаруй мене чистою совістю, щоб я аж до мого останнього віддиху достойно причащався (причащалася) твоїх святощів на відпущення гріхів і на життя вічне.</p>
<p>Бо Ти є хліб життя, джерело святости, податель благ, і Тобі славу возсилаємо з Отцем і Святим Духом, нині і повсякчас, і на віки віків. Амінь.</p>

<h5>Молитва Івана Золотоустого</h5>
<p>Таїнственно удостоївшись бути причасником твого пречистого тіла і чесної крови, оспівую і благословлю, поклоняюся, і славлю, і величаю спасіння твої, Господи, нині і повсякчас, і на віки віків. Амінь.</p>

<h5>Молитва Івана Дамаскина</h5>
<p>Боже, Боже мій, непостоянний і невидимий вогню, Ти, що чиниш ангелів своїх вогнем горющим, Ти, що в твоїй несказанній любові передав мені на поживу Твоє божественне тіло і прийняв мене за причасника свого божества, ради прийняття твого пречистого тіла і чесної крови!</p>
<p>Проникни усе моє тіло і дух, крізь мої кості і мозки! Гріхи мої спали, душу мою просвіти і ум мій проясни! Тіло освяти і обитель в мені сотвори разом із благословенним твоїм Отцем і всесвятим Духом, щоб і я був (була) у Тобі завжди, заради молитов Твоєї пречистої Матері і всіх святих твоїх. Амінь.</p>

<h5>Молитва Симеона Метафраста</h5>
<p>Господи, Ти добровільно дав мені своє тіло на поживу. Ти – вогонь, що палиш недостойних, не спали мене, мій Творче, але пройди крізь мої члени, мої суглоби, нутро, серце. Спали терня моїх провин, душу освяти, думки очисти, суглоби разом з кістьми зміцни, мої чуття просвіти. Всього (всю) мене наповни страхом твоїм.</p>
<p>Завжди покривай, бережи й охорони мене від усякого діла та слова душетлінного. Очисти, обмий і прикраси мене, оздоб, врозуми і просвіти мене. Учини мене оселею Духа твого єдиного, а ніколи оселею гріха, щоб, по причастю, від мене, як від дому твого і як від вогню, втікали лиходій усякий і всяка недоля.</p>
<p>На заступників перед тобою кличу всіх святих, чини безплотних, предтечу твого, апостолів премудрих, а з ними і Матір твою пренепорочну, чисту. Молитви їх прийми, Христе мій милосердний, і сином (дочкою) світла слугу твого (слугиню твою) вчини. Ти бо, благий, єдиний єси, і освячення наше, і світлість, і Тобі, Богові і Владиці, належно славу всі возсилаємо повсякдень. Амінь.</p>

<h5>Інша молитва</h5>
<p>Господи, Ісусе Христе, Боже наш! Нехай Твоє святе тіло буде мені на життя вічне і твоя чесна кров на відпущення гріхів! А оце благодарення нехай буде мені на радість, здоров’я і потіху. На Твоєму ж страшному і другому пришестю сподоби мене, грішного (грішну), достойним (достойною) станути праворуч слави Твоєї, молитвами Твоєї пречистої Матері і всіх святих.</p>

<h5>Молитва до Пресвятої Богородиці</h5>
<p>Пресвята Владичице Богородице, світло моєї затьмареної душі, надіє, покрове, прибіжище, потіхо і радосте моя!</p>
<p>Благодарю Тебе, що Ти сподобила мене, недостойного (недостойну), бути причасником (причасницею) пречистого тіла і чесної крови Сина твого.</p>
<p>Але Ти, що породила істинне світло, просвіти духові очі мого серця. Ти, що породила джерело безсмертя, оживи мене, умертвленого (умертвлену) гріхом. Ти, милостивого Бога милосердна Мати, помилуй мене, і дай мені говіння й сокрушення в серці моїм, і смирення в мислях моїх, і визволення з полону думок моїх.</p>
<p>І сподоби мене аж до останнього віддиху неосудно приймати святощі пречистих таїнств на зцілення душі і тіла. Дай мені теж сльози покаяння і сповіді, щоб я величав і славив (величала і славила) Тебе по всі дні мого життя, бо Ти благословенна і препрославлена на віки. Амінь.</p>