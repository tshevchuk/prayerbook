<h5>Молитви священика над каянником</h5>
<p>Господи Боже спасення рабів твоїх, милостивий, і щедрий, і довготерпеливий! Ти оболіваєш над нашими злобами. Ти не хочеш смерти грішника, але щоб він навернувся і жив.</p>
<p>Сам і нині умилосердися над рабом твоїм (рабою Твоєю) [ім’я] і подай йому (їй) образ покаяння, прощення гріхів і відпущення, прощаючи йому (їй) всяке прогрішення, вольне і невольне;</p>
<p>Примири і з’єднай його (її) зі святою Твоєю Церквою в Христі Ісусі, Господі нашім, з яким Тобі належить влада і велич, нині і повсякчас, і на віки віків. Амінь.</p>

<h5>Молитва розрішення</h5>
<p>Господь і Бог наш Ісус Христос, благодаттю і щедротами свого чоловіколюбія, нехай простить Тобі, чадо, "всі прогрішення твої; і я, недостойний єрей, властю його, мені даною, прощаю і розрішаю Тебе від усіх гріхів твоїх в ім’я Отця, і Сина, і Святого Духа. Амінь.</p>

<h5>Молитви по сповіді</h5>
<p>Безконечно милосердний Господи, дякую Тобі з цілого серця, що Ти простив мені мої гріхи і очистив мою душу. Допоможи мені, Господи, щоб; я назавжди став (стала) Твоєю доброю й вірною дитиною. На майбутнє постановляю не грішити та уникати всього, що мене доводить до злого.</p>
<p>Дякую Тобі, найдорожчий Спасителю, що Ти установив святу тайну покаяння для нещасних грішників. Відтепер хочу радо й вірно Тобі служити, сумлінно виконувати всі мої обов’язки, поборювати спокуси до гріха та опановувати всі пристрасті.</p>
<p>Навчи мене, Господи Ісусе, гаряче бажати і охоче виконувати все те, що Тобі є миле. Пошли мені ясне пізнання того, чого від мене жадаєш, і зміцни волю й силу все те виконувати. Захорони моє серце перед спокусами і навчи мене пізнати твою волю і вірно сповняти її в моєму житті. Господи Ісусе Христе, умилосердися надо мною.</p>
<p>Пречиста Діво, Богородице, Маріє. Поможи мені якнайкраще виконувати божу волю, так як Ти це робила; Будь моєю заступницею перед Богом.</p>

<h5>Покаянні молитви з Канону св. Андрея Критського</h5>
<p> 1. Іди, окаянна душе моя, зі своїм тілом: сповідайся Творцеві Твоєму і принеси Богові в розкаянні сльози.<br>
 2. Отче! Змалку переступаю твої заповіді, і в гріхах та в лінощах проминуло життя моє. Тому кличу до Тебе: Поможи мені своєю ласкою бодай тепер підвестись із моїх гріхів.<br>
 3. Подай мені, Спасе, руку, як колись Петрові, і виведи мене, Боже, з гріховної безодні. Ласку й милосердя своє подай мені, за молитвами Пречистої Матері, що родила Тебе в чистоті, і всіх святих.<br>
 4. Мене, що припав духом перед дверми твого милосердя, Спасе, не відкинь, як непотрібного слугу, у вічну погибіль, але перед смертю ще даруй, Чоловіколюбче, прощення моїх гріхів.<br>
 5. Агнче Божий, що зняв гріхи зі всіх людей! Здійми і з мене великий тягар моїх прогрішень і, як милосердний, даруй мені сльози покаяння.<br>
 6. Ти, судде й серцевідче мій, що маєш знову прийти з ангелами судити ввесь світ, поглянь милостивим, оком на мене. І хоч я більше згрішив (згрішила), ніж усяка інша людина, не відкинь, а помилуй мене, Господи. Амінь.</p>