<p>Для того, щоб сповідатися, досить мати лише добру волю, щирий жаль за гріхи і бути ознайомленим із елементарною інформацією про сповідь (вона подана в цьому розділі). Не потрібно володіти особливими знаннями чи вміннями, бо сповідь абсолютно не є якоюсь складною процедурою, яку були б здатні звершувати лише окремі люди. Сам Спаситель встановив св.&nbsp;тайну Сповіді і передав через Свою Церкву для всіх нас, грішних, незалежно від нашого віку, інтелектуального рівня чи соціально-суспільної приналежності. До таїнства Покаяння може приступати кожна людина, яка є охрещена, тобто прийняла святу тайну Хрещення.</p>
<p>До Сповіді завжди відносимося поважно, бо тут, як і в кожному святому таїнстві, маємо справу з Богом. І слід приготуватися, тобто застановитися над тим, які гріхи були допущені після попередньої сповіді. Каянник повинен сам перераховувати свої гріхи, а не очікувати, що священик під час сповіді буде їх «вишукувати». Звичайно, священик готовий допомогти, але кожна людина, яка сповідається, обов’язково повинна попередньо виділити окремий час, щоби в молитовному дусі перевірити, наскільки її вчинки узгоджувалися із Божим Законом, <u>пізнати і пригадати свої гріхи</u>, тобто зробити <em>іспит сумління.</em></p>
<h5>Які бувають гріхи</h5>
<p>Кожен гріх є образою Бога, але коли говоримо про гріхи, то розуміємо, що вони різняться за своєю важкістю, адже ж є різниця між гріхом присвоєння собі чужого олівця і гріхом крадіжки автомобіля... Отже, гріхи поділяють на легкі та важкі (їх інколи ще називають повсякденними і смертними).</p>
<p><u>Важкий (смертний) гріх — це цілком свідоме і добровільне порушення Божого Закону в чомусь важливому</u>. Не слід думати, що важкими гріхами є лише злочини вбивства, побиття, крадіжки... Важкою образою Бога є також опущення без важливих причин недільних і святкових відправ Служби Божої, про що говорить Божа Заповідь: «Пам’ятай день святий святкувати»; зневага батьків, ворогування, пияцтво, чужолозтво, оглядання порнографічних часописів і т. ін.</p>
<p>Іноді буває важко чітко визначити, до якого роду гріха віднести те чи інше порушення Божої Заповіді. Це насамперед залежить від того, наскільки морально злим у своїй суті був вчинок, а також — наскільки свідомо й добровільно він був зроблений, з яким наміром і за яких морально важливих обставин. Але, які б не були наміри або обставини, ніколи не можна виправдати такий вчинок (моральний акт), який є злом за самою своєю суттю (очорнення, подружня зрада, бажання вбивства...)</p>
<p>Інколи людина може сказати, що вона не хотіла того чи іншого зла, яке вчинила, мовляв: Хто знав, що воно так станеться?.. Тим часом, коли, наприклад, людина знає, що сідає за кермо несправного автомобіля, то повинна цілком усвідомлювати свою відповідальність за важкі наслідки автокатастрофи, яка може статися. Отже, свобідно вибираючи причину, що призводить до зла, ми цілком відповідальні за зло, яке з’являється внаслідок свідомого вибору причини виникнення цього зла.</p>
<p>Взагалі, гріхом можуть стати не лише погані діла, слова, думки, але й занедбання добрих діл, які людина повинна чинити згідно своїх обов’язків або закону християнської любові.</p>
<h5>Руйнівна дія смертного гріха</h5>
<p><em>Смертний (важкий) гріх</em> позбавляє людину освячуючої Божої ласки (благодаті) і права належати до дітей Божих, що робить її гідною пекельного засуду. Якщо в такому стані душі людина помирає, то у вічності перебуватиме в пекельних муках, яких позбутися вже не буде можливо. Людина створена, щоб бути доброю, щасливою і жити в Божій любові. Коли ж у земному житті вона, відвертаючись від Бога, чинить зло і нерозкаяною помирає, то так обирає для себе жахливу вічність. «Всім бо нам треба з’явитися перед судом Христовим, щоб кожний прийняв згідно з тим, що зробив, як був у тілі: чи добре, чи зле» (2&nbsp;Кор.&nbsp;5:10), — так навчає Святе Письмо. Треба дуже рішуче відкидати спокуси. На цьому Христос-Спаситель наголошує використовуючи таке алегоричне порівняння: «Коли око твоє до гріха тебе призводить, вирви його й кинь геть від себе: ліпше тобі ввійти в життя однооким, ніж з обома очима бути вкиненим у вогняне пекло» (Мт.&nbsp;18:9).</p>
<p>Тому людина повинна бути обачною і дбати про свою безсмертну душу, <u>для спасіння якої конче необхідна <em>освячуюча Божа ласка</em></u>. Саме з метою її отримання і спасіння душі, з метою примирення і приязні з Богом та відновлення гідності дітей Божих користаємо із цього великого Божого дару — святої тайни Сповіді, яку ще називають таїнством Покаяння, Примирення.</p>
<h5>З яких гріхів сповідатися</h5>
<p><em>Сповідаючись, маємо обов’язок визнати всі свої важкі гріхи, які усвідомлюємо після докладного іспиту сумління. Якщо виникають сумнівні питання стосовно того, чи було допущено гріх або чи гріх є важким, то про це треба сказати священикові.</em> Сповідь із легких гріхів не є обов’язковою, але Церква гаряче рекомендує її.</p>
<p>Якщо людина сповідається не вперше і на попередній сповіді визнала всі свої важкі гріхи, то не потрібно із прощених вже гріхів ще раз сповідатися, а слід лише виявити ті гріхи, які були допущені після останньої сповіді. Якщо на попередній сповіді каянник забув про якийсь гріх або гріхи, з яких мав тоді сповідатися, то нехай тепер із жалем визнає це у сповіді. Але, якщо хоча б один гріх був навмисне прихований із сорому або з іншої причини, то на тій сповіді не було прощення гріхів, навпаки — поповнення гріхів святотатством, і тепер необхідно сповідатися з усіх цих гріхів, хоч частина з них вже і була визнана у попередній сповіді.</p>
<h5>Іспит сумління</h5>
<p>Готуючись до сповіді, необхідно докласти певних зусиль, щоб зробити <em>іспит сумління (це перша умова доброї сповіді),</em> тобто пригадати й об’єктивно оцінити свої думки, слова і вчинки, які були переступом Божого Закону. Не можна це робити поверхово, ми повинні бути відвертими з собою і визнати правду такою, якою вона є, але не треба також «перегинати палицю» у вишукуванні гріхів, як це роблять дріб’язкові люди, бо Бог не вимагає від нас нічого, що перевершувало б наші сили.</p>
<p>Щоб добре зробити іспит сумління, варто, звичайно, вибрати відповідне місце, де можна було б без зайвих перешкод станути серцем і душею перед Богом та прислухатися до голосу Божого, що промовляє через сумління. Це можна зробити в храмі або вдома, але завжди слід спочатку звернутися в молитві до Бога, щоб Господь просвітив розум і пам’ять, дав ласку щирого жалю за гріхи і сил для цілковитого навернення й витривання в доброму. Бо без Божої ласки сама людина неспроможна до навернення і покаяння, але повинна позитивно відповісти Богові на Його ласку, що торкається людського серця, схиляючи його до правди, добра та до примирення з Господом. </p>
<p>Отже, пам’ятаймо, що це Божа благодать кличе нас до навернення, свідомо просімо помноження Божих ласк у душі та докладаймо всі зусилля, щоб співпрацювати з Богом у ділі нашого спасіння, бо без цієї співпраці, без відповіді людини на Божу любов спасіння неможливе.</p>
<p>Звернувшись у молитві до Бога (можна скористатися також текстами молитов, поданими у цій книжечці), приступаємо до іспиту сумління.</p>
<p>На початку варто застановитися, чи не закидує сумління якихось грішних вчинків (про які ми, може, взагалі не хотіли б навіть згадувати). Відтак треба перечитати Божі й Церковні Заповіді, перелік головних гріхів і т.&nbsp;д. — все це допоможе зауважити, в чому допущено переступу Божого Закону. Перелік Заповідей і можливих гріхів подається нижче у розділі під назвою <em>«Приготування до сповіді».</em>Він є допоміжним у пригадуванні й усвідомленні гріхів і, звичайно, не є повним.</p>
<p>Під час іспиту сумління ще добре є пригадати собі осіб із найближчого оточення, місця свого перебування, свої заняття, обов’язки, окремі періоди життя (відпустка, канікули...)</p>
<p>Застанова над життям є дуже важливим та необхідним кроком у приготуванні до сповіді, щоб чітко виявити перед священиком гріхи і так очистити свою душу від гріховного бруду.</p>
<h5>Жаль за вчинені гріхи</h5>
<p>Усі важкі гріхи, які пригадаються із життя після останньої добре відбутої сповіді, слід виявити священикові. Однак зауважмо, що каянник не приступає до святої Сповіді, щоб просто перелічити свої гріхи, — він повинен <em>каятися,</em> тобто розбудити в серці <em>жаль за гріхи (це є другою необхідною умовою доброї сповіді).</em> Тут не йдеться про звичайне людське почуття жалю (наприклад, жаль за пияцтво лише з тієї причини, що воно призвело до матеріальних втрат). Для того, щоб сповідь була важною, необхідний <em>надприродний жаль.</em> Це жаль з надприродних спонук. Він пов’язаний з міркуванням про Бога й про вічне життя та з усвідомленням провини за скоєння зла. Надприродний жаль можливий лише завдяки дії Божої благодаті, що спонукає грішника до каяття.</p>
<p>Взагалі, розрізняють два види надприродного жалю: недосконалий і досконалий.</p>
<p><em>Досконалий надприродний жаль</em> (його іноді ще називають щирим жалем) виникає зі щирої любові до Господа і вже містить у собі постанову поправи, адже людині настільки прикро за кожну вчинену образу, що вона відчуває біль у душі і ненависть до гріха, тому постановляє ніколи вже не ображати Господа Бога, Котрий є найбільшим Добродієм. Через щирий жаль Господь відпускає легкі провини і навіть смертні гріхи, якщо людина має сильну постанову висповідатися, як тільки це буде можливо. Таку можливість приступити до сповіді потрібно не тільки невідкладно використати, щойно вона появиться, але й шукати її. В цьому випадку не можна приймати Святе Причастя, поки людина не висповідається.</p>
<p><u>Між складовими елементами сповіді (або, як ми називаємо, умовами доброї сповіді) жаль займає найважливіше місце</u>. Внутрішнє покаяння є корінною переоцінкою всього життя, поверненням, наверненням до Бога усім серцем, залишенням гріха, відверненням від зла, відразою до всього негідного, що ми вчинили.</p>
<p><em>Недосконалий надприродний жаль</em> походить не так з любові до Бога, як з усвідомлення мерзотності гріха або зі страху перед вічним прокляттям та іншими карами. Людина усвідомлює, що життя у гріхах позбавляє її освячуючої Божої ласки і права належати до дітей Божих та веде до справедливого покарання, тому й прагне скинути із себе тягар гріхів. Такий жаль цілком добрий і достатній для доброї сповіді, однак людина в той же час мусить постановити виправити своє життя, уникати гріхів і жити згідно Божих Заповідей.</p>
<h5>Постанова не грішити</h5>
<p><em>Постанова не грішити </em>є <em>третьою умовою доброї сповіді.</em> Людина повинна постановити виправити своє життя і не чинити гріхів, адже ж тому вона і сповідається, щоб зректися всіх лихих вчинків, осудити їх і відновити побожне християнське життя. Наприклад, якщо чоловік і жінка живуть у парі, <u>не перебуваючи у церковному Подружжі</u>, то до сповіді їм не слід приступати, якщо вони не бажають припинити співжиття на віру і змінити свій стан життя на християнський. Також немає смислу приступати до сповіді особам, що чинять гріхи проти Шостої Заповіді, якщо вони не мають наміру, рішучої постанови розірвати грішні зв’язки.</p>
<p>Людина мусить перемогти себе і тоді, коли їй важко комусь простити кривду. Господь готовий людині простити всі «борги», всякі огидні гріхи (а гріхи є безмірно великою образою Божого Маєстату), але при цьому наголошує, що і людина, як би їй це не було важко, повинна простити «борги» своїм ближнім («прости нам провини наші, <u>як і ми прощаємо винуватцям нашим</u>»). Господь прощає людям вічну кару, більші провини, ніж ті, які спроможна завинити людина людині. Ісус Христос часто наголошував: «Коли ви прощатимете людям їхні провини, то й Отець ваш небесний простить вам. А коли ви не будете прощати людям, то й Отець ваш небесний не простить вам провин ваших» (Мт.&nbsp;6:14–15). Простити — значить не бажати зла, старатися не пам’ятати кривди і помиритися. Якщо ж людина говорить: «Ні, цього я не можу простити», то це означає, що до сповіді вона приступити не готова, аж поки не позбудеться свого гніву і не виявить бажання та готовності до прощення.</p>
<p>Отже, постанова поправити своє християнське життя і не грішити є необхідним елементом доброї сповіді.</p>
<h5>Визнання гріхів у сповіді</h5>
<p><em>Визнання гріхів перед священиком — це четверта умова доброї сповіді.</em> У сповіді ми повинні визнати всі свої смертні гріхи, які усвідомили після докладного іспиту сумління, навіть якщо ці гріхи дуже таємні і вчинені лише проти двох останніх Заповідей Декалогу («Не пожадай...»)</p>
<p>Привітавшись зі священиком, говоримо відразу на початку сповіді про дві речі:</p>
<p> &#8226; <em><u>коли останній раз сповідалися</u> проміжок часу від минулої сповіді);</em><br>
 &#8226; <em><u>чи виконали накладену покуту</u>.</em></p>
 <p>Відтак перераховуємо свої гріхи.<em> Визнаючи важкі гріхи, вказуємо їх кількість (принаймні приблизно).</em> Якщо під час попередньої сповіді забули виявити важкий гріх або гріх, у важкості якого сумнівалися, то це необхідно зробити тепер.</p>
 <p>Але якби трапилося, що через сором чи з іншої причини такий гріх було свідомо приховано, то сповідь була неважною, жодного гріха Господь Бог, Котрий бачить найпотаємніше в серці кожної людини, у такій сповіді не простив, більше того, — цим людина поповнила важкий гріх (гріх святотатства). Після святотатської сповіді не можна приймати Святе Причастя (воно тоді також буде святотатським); необхідно чимскоріше висповідатися, виявивши гріхи святотатства, затаєний гріх і всі інші важкі гріхи, що були поповнені після останньої добре відбутої сповіді.</p>
 <p>У визнанні гріхів необхідною є щирість. Не можна применшувати гріхи в очах сповідника або замовчувати важливі обставини. В часі сповіді не слід називати конкретних осіб, які мали відношення до гріхів, а тим більше — когось оскаржувати, адже ми сповідаємося зі своїх гріхів, а не з гріхів свого сусіда чи когось із рідних, знайомих... Самі ж гріхи називаємо конкретно (не загальними термінами). Коли маємо запитання, що стосуються сповіді, то можемо, а часто й зобов’язані попросити пояснення і поради у священика, та все ж пам’ятаймо, що у святій тайні Сповіді визнаємо гріхи, а не ведемо тривалі духовні розмови із священнослужителем.</p>
 <p><em>Визнання гріхів повинно закінчуватися словами, які щиро промовляє каянник: <u>«Більше гріхів не пригадую. За всі вчинені гріхи щиро жалую. Постановляю поправити моє життя і не грішити»</u>.</em></p>
 <p>Цими словами людина, немовби, підводить підсумок усього попередньо сказаного і пережитого в серці, а також бере на себе відповідальність перед Богом за свою сповідь, стверджуючи, що справді бажає примирення з Господом, а тому робить все необхідне для цього, — не замовчуючи, щиро виявляє перед священиком всі гріхи, за вчинення гріхів жалує і постановляє їх більше не допускатися.</p>
 <p>Відтак сповідник при необхідності може ще дещо перепитати і дати деякі настанови, та завжди призначає покуту (наприклад, промовити ту чи іншу молитву або зробити добрий вчинок). Виконання покути після сповіді — це акт надолужування Богові за гріховні вчинки, яких допустився каянник.</p>
 <p>На закінчення сповіді священик молиться і вділяє розрішення, тобто силою прийнятої у Христовій Церкві тайни Священства прощає всі гріхи «в ім’я Отця, і Сина, і Святого Духа». Кожен, хто сповідається з розкаяним серцем і з побожним наставленням, в момент розрішення духовно воскресає, народжується до нового життя і приймає Божу благодать. Грішник певним чином випереджає суд, якому він буде підданий при кінці свого земного життя. Бо саме тепер, у сповіді, відвертає вирок за гріхи. Через покаяння і віру людина завдяки Божому милосердю у цьому таїнстві позбувається засуду, яким була б засуджена на вічну кару. Навертаючись до Христа і примирюючись із Господом, каянник приймає відновлення приязні з Богом та втрачену через гріхи гідність дитини Божої.</p>
 <p>В часі молитви священика і вділення розрішення на закінчення сповіді каяннику теж слід молитися. Тоді, подібно до євангельського митаря, який бив себе в груди, взиваючи до Божого милосердя, висловлюємо свій жаль за гріхи цією молитвою:</p>
 <p><em><u>Боже, милостивий будь мені грішному (грішній). Боже, очисти гріхи мої і помилуй мене. Без числа нагрішив (нагрішила) я. Господи, прости мені.</u></em></p>
 <h5>Виконання покути</h5>
 <p>Останньою, <em>п’ятою необхідною умовою доброї сповіді</em> є <em>виконання накладеної священиком покути.</em> Треба запам’ятати зміст покути і потім її старанно виконати. Здебільшого, священик надає як покуту молитву або молитви, які необхідно помолитися у довільному або в зазначеному часі (один раз чи більше).</p>
 <p><u>Багато наших гріхів приносять шкоду ближнім. Слід зробити все можливе, щоб цю шкоду поправити</u> (наприклад, віддати вкрадені речі, повернути добру славу тому, на кого був зведений наклеп, винагородити кривду). Навіть звичайна справедливість вимагає цього від нас.</p>
 <p>Гріх також ранить і ослаблює самого грішника, його зв’язок з Богом і з ближніми. Розрішення усуває гріх, але не усуває всього безладу, спричиненого гріхом. Грішник, звільнений від гріха, має потребу ще цілковито відновити своє духовне здоров’я і чинити діла, відповідні духові покаяння, тобто покутувати. Крім обов’язкового виконання накладеної священиком покути, добровільними ділами покути в першу чергу повинні стати вчинки, протилежні гріхам, що були допущені, а також молитви, діла милосердя, служіння ближнім, піст, розумні жертви, самозречення, терпеливе прийняття життєвих терпінь і негараздів.</p>