<p>Після доброї сповіді приступають до святого таїнства Євхаристії (приймають Святе Причастя). Під видом хліба і вина на Службі Божій священик вділяє правдиве Тіло і Кров Ісуса Христа. Цю незбагненну Пресвяту Тайну Євхаристії, як і інші шість святих Таїнств, установив Сам Христос, Котрий на Тайній Вечері здійснив першу Службу Божу та, ламаючи хліб і подаючи чашу, промовив слова, що їх ми чуємо на Св. Літургії з уст священика: «Прийміть, їжте, це є Тіло Моє, що за вас ламається на відпущення гріхів... Пийте з неї всі, це є Кров Моя Нового Завіту, що за вас і за багатьох проливається на відпущення гріхів» <em>(пор.: </em>Мт.&nbsp;26:26–28, Мр.&nbsp;14:22–24, 1&nbsp;Кор.&nbsp;11:24–25). «Чиніть це на Мій спомин» — заповів Христос (Лк.&nbsp;22:19).</p>
<p>Про таїнство Євхаристії записано в усіх чотирьох Євангеліях. «...Юдеї заходилися сперечатись між собою, кажучи: Як отой може нам своє тіло дати їсти? А Ісус їм: Істинно, істинно говорю вам: Якщо не споживатимете Тіло Чоловічого Сина й не питимете Його Кров, не матимете життя в собі. Хто Тіло Моє їсть і Кров Мою п’є, той живе життям вічним, і Я воскрешу його останнього дня. Бо Тіло Моє — їжа правдива, і Кров Моя — правдивий напій. Хто споживає Тіло Моє і Кров Мою п’є, той у Мені перебуває, а Я — в ньому» (Ів.&nbsp;6:52–56). А св.&nbsp;апостол Павло в посланні до Корінтян застерігає: «Хто буде їсти хліб або пити чашу Господню недостойно, буде винен за Тіло і Кров Господню. Хай, отже, кожний випробує себе самого і тоді їсть цей хліб і п’є цю чашу. Бо той, хто їсть і п’є, не розрізняючи Господнього Тіла, суд собі їсть і п’є» (1&nbsp;Кор.&nbsp;11:27–29).</p>
<p>Тому до Пресвятої Євхаристії приступаємо з особливою побожністю. Для цього насамперед готуємося духовно, — через щирий жаль і сповідь очищуємось із важких гріхів (за повсякденні гріхи розбуджуємо в серці щирий жаль). Піст перед сповіддю є похвальним, але згідно з дозволом Церкви сповідатися можна, не утримуючись попередньо від трапези, а от перед прийняттям святої тайни Євхаристії слід утриматися від їжі і напоїв принаймні одну годину (пиття чистої води не порушує посту), але зазвичай, три години перед Святим Причастям вірні стараються не споживати їжі, а багато християн дотримуються ще тривалішого посту перед Святим Причастям.</p>
<p>Навіть зовнішня постава (рухи, вбрання) повинна виражати пошану, врочистість і радість цієї хвилини, коли Христос стає нашим гостем. Після Святого Причастя складаємо Богові подячні молитви.</p>
<p>Свята Літургія (Служба Божа) є Богослужінням, під час якого Сам Христос як Богочоловік заступається за нас, адже в часі Служби Божої через руки священика відбувається відновлення Хресної жертви Ісуса Христа, Який помер за нас, проливши Свою Кров. В цьому могутність Служби Божої. А її завершенням, центром є Пресвята Євхаристія. Церква за наказом Господнім, на Божу прославу і для добра людських душ щодня, а особливо урочисто в неділі і свята, звершує цю Безкровну Жертву на престолах храмів по всьому світі.</p>
<p>Причащатися — означає приймати Самого Христа, Який приніс Себе в жертву за нас, глибоко єднатися з Христом і жити Ним. — «Як Мене Отець Живий послав і Я Отцем живу, так і той, хто споживає Мене, житиме Мною» (Ів.&nbsp;6:57). Те, що матеріальна пожива чинить у нашому тілесному житті, Святе Причастя здійснює чудовим способом у духовному житті. Як тілесна їжа служить відновленню втрачених сил, так Пресвята Євхаристія зміцнює любов, яка в щоденному житті схильна послаблюватися. Віддавши Себе для нас, Христос через благоговійне прийняття нами Святого Причастя прощає нам легкі гріхи, наново оживляє християнську любов і робить нас здатними поборювати спокуси.</p>
