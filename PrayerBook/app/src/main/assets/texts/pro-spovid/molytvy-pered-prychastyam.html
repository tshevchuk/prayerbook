<h5>Молитва Івана. Золотоустого</h5>
<p>Господи, Боже наш, знаю, що я негідний (негідна) і неприготований (неприготована), щоб міг Ти достойно ввійти під покрівлю дому душі моєї, бо вся вона – пуста й упала, і не маєш у мені гідного місця.
Однак молю Тебе, Ісусе:</p>
<p> &#8226; як Ти, зійшовши з висоти небесної, понизив себе задля нас – так знизись і сьогодні до мене, негідного (негідної);<br>
 &#8226; як Ти зволив замешкати у вертепі, в яслах нерозумних звірят – так увійди, Ісусе, до мого оскверненого тіла і поселися в моїй недостойній Тебе душі;<br>
 &#8226; як Ти, Ісусе, увійшов до дому Симона прокаженого і не відказався вечеряти з грішниками – так увійди милостиво в дім, хоч грішної, але розкаяної моєї душі.</p>
<p>Бо Тобі належить усяка слава, честь і поклонення, з безначальним твоїм Отцем, .і з пресвятими, і благим, і животворящим твоїм Духом, нині, і повсякчас, і на віки віків. Амінь.</p>

<h5>Інша молитва</h5>
<p>Господи Ісусе Христе, Боже мій, ослаб, відпусти, очисти і прости мені, грішному й недостойному рабові Твоєму (грішній і недостойній рабі твоїй) гріхи й беззаконня мої, що ними від молодости моєї аж до нинішнього дня й години я зневажив (зневажила) Тебе – чи свідомо, чи несвідомо, словом, чи ділом, чи думкою, і всіма моїми почуваннями.</p>
<p>І молитвами пречистої приснодіви Марії, Матері Твоєї, що безсіменно породила Тебе, єдиної надії й заступниці спасення мого, сподоби мене без осудження причаститися пречистих, безсмертних, животворящих і страшних твоїх таїнств, на відпущення гріхів і життя вічне, на освячення, і просвічення, і кріпость, і вилічення, і здоров’я душі і тіла, і на знищення й цілковите затрачення моїх помислів І думок, і намірів, і плянів, і грішних нічних мрій, темних і злих духів.</p>
<p>Бо Твоє є царство, і сила, і слава, з Отцем і Святим твоїм Духом, нині, і повсякчас, і на віки віків. Амінь.</p>

<h5>Молитва Івана Дамаскина</h5>
<p>Перед дверима храму твого стою і від страшних мислей не визволяюся. Але Ти, Христе Боже, що митаря виправдав, і хананеянку помилував, і розбійникові двері раю відчинив, відкрий і мені милосердя чоловіколюбія твого, і прийми мене, як блудницю і кровоточиву. Бо одна, доторкнувшись до краю одежі Твоєї, зараз зцілення прийняла; а друга, обнявши твої ноги, відпущення гріхів одержала. Я ж нещасний (нещасна), що насмілився (насмілилася) все Твоє тіло прийняти, нехай не буду опалений (опалена). Але прийми мене, як і їх, і просвіти мої душевні почуття, спаливши мої гріховні провини, молитвами Пречистої, що безсіменно породила Тебе, і сил небесних, бо Ти благословенний єси на віки віків. Амінь.</p>

<h5>Молитва до Пресвятої Богородиці</h5>
<p>Добра й благословенна Кормителько життя нашого, Пресвята Богородице! Ти, що зродила благословенний плід, який кормить і кріпить серця вірних хлібом життя і радує вином покаяння – допоможи мені цю правдиву безсмертну поживу й напиток тіла і крови Сина твого і Бога нашого достойно прийняти та його благодаттю і славою зростати, прославляючи його і Тебе з ним повіки. Амінь.</p>