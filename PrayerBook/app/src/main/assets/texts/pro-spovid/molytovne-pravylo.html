<p style="text-align: justify"><b>ПРАВИЛО ДО СВЯТОГО ПРИЧАСТЯ,</b></p>
<p style="text-align: justify"><b>тобто молитви, якими християнин має себе готувати до Причастя святих Христових Таїн і дякувати Господеві за достойне прийняття Пречистого Тіла і Чесної Крові Його</b></p>
<p style="text-align: justify"><br /></p>
<p style="text-align: justify">Молитвами святих отців наших, Господи Ісусе Христе, Боже наш, помилуй нас. Амінь.</p>
<p style="text-align: justify">Слава Тобі, Боже наш, слава Тобі.</p>
<p style="text-align: justify">Царю Небесний, Утішителю, Душе істини, що всюди єси і все наповняєш, Скарбе дібр і життя Подателю, прийди і вселися в нас, і очисти нас від усякої скверни, і спаси, Благий, душі наші.</p>
<p style="text-align: justify">Святий Боже, святий кріпкий, святий безсмертний, помилуй нас <i>(3)</i>.</p>
<p style="text-align: justify">Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p style="text-align: justify">Пресвятая Тройце, помилуй нас; Господи, очисти гріхи наші; Владико, прости беззаконня наші; Святий, посіти і зціли немочі наші імені Твого ради.</p>
<p style="text-align: justify">Господи, помилуй <i>(3)</i>.</p>
<p style="text-align: justify">Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p style="text-align: justify">Отче наш, що єси на небесах, нехай святиться ім’я Твоє; нехай прийде царство Твоє; нехай буде воля Твоя, як на небі, так і на землі. Хліб наш насущний дай нам сьогодні; і прости нам провини наші, як і ми прощаємо винуватцям нашим; і не введи нас у спокусу, але визволи нас від лукавого. Амінь.</p>



<p><br /></p>
<p style="text-align: justify">Господи, помилуй <i>(12)</i>.</p>
<p style="text-align: justify">Слава Отцю, і Сину, і Святому Духові, і нині, і повсякчас, і на віки віків. Амінь.</p>
<p style="text-align: justify">Прийдіте, поклонімся Цареві нашому, Богу<i>.</i></p>
<p style="text-align: justify">Прийдіте, поклонімся Христові, Цареві нашому Богу<i>.</i></p>
<p style="text-align: justify">Прийдіте, поклонімся і припадім до Самого Господа Ісуса Христа, Царя і Бога нашого<i>.</i></p>
<p style="text-align: justify"><br /></p>
<p style="text-align: justify"><i>Псалом 22</i></p>
<p style="text-align: justify">Господь пасе мене, і нічого мені не бракуватиме.</p>
<p style="text-align: justify">Він оселив мене серед лугів зелених, до тихих вод водить мене.</p>
<p style="text-align: justify">Він підживляє душу мою, веде мене по дорозі правди задля слави імені Свого.</p>
<p style="text-align: justify">Коли піду навіть долиною тіні смертної, не убоюся зла, бо Ти зі мною єси.</p>
<p style="text-align: justify">Твій жезл і палиця Твоя, вони втішили мене.</p>
<p style="text-align: justify">Ти наготував для мене трапезу перед очима ворогів моїх.</p>
<p style="text-align: justify">Ти намастив єлеєм голову мою, і чаша Твоя для мене переповнена.</p>
<p style="text-align: justify">Так нехай милість Твоя, Господи, провадить мене по всі дні життя мого.</p>
<p style="text-align: justify">І я перебуватиму в домі Господнім на довгі дні.</p>
<p style="text-align: justify"><br /></p>
<p style="text-align: justify"><i>Псалом 23</i></p>
<p style="text-align: justify">Господня земля і все, що наповняє її, вселенна і все, що живе в ній.</p>
<p style="text-align: justify">Він на морях заснував її і на ріках утвердив її.</p>
<p style="text-align: justify">Хто вийде на гору Господню і хто стане на святому місці Його?</p>
<p style="text-align: justify">Неповинний руками і чистий серцем, що не клявся душею своєю на неправду і зрадливо не присягався ближньому своєму.</p>
<p style="text-align: justify">Цей одержить благословення від Господа і милість від Бога Спасителя свого.</p>
<p style="text-align: justify">Це рід тих, що шукають Господа, що бажають бачити лице Бога Якова.</p>
<p style="text-align: justify">Піднесіть, ворота, верхи ваші, розкрийтеся, ворота вічні, і ввійде Цар слави.</p>
<p style="text-align: justify">Хто є цей Цар слави? Господь кріпкий і сильний, Господь переможець у боротьбі.</p>
<p style="text-align: justify">Піднесіть, ворота, верхи ваші, розкрийтеся, ворота вічні, і ввійде Цар слави.</p>
<p style="text-align: justify">Хто є цей Цар слави? Господь сил, Він є Цар слави.</p>
<p style="text-align: justify"><br /></p>
<p style="text-align: justify"><i>Псалом 115</i></p>
<p style="text-align: justify">Я вірував, тому й заговорив, і я смирився вельми.</p>
<p style="text-align: justify">Я сказав у нестямі моїй: Кожна людина — марнота.</p>
<p style="text-align: justify">Чим віддячу я Господеві за все, що Він дав мені?</p>
<p style="text-align: justify">Чашу спасіння прийму і ім’я Господнє призову.</p>
<p style="text-align: justify">Обітниці мої Господеві виконаю перед усім народом Його.</p>
<p style="text-align: justify">Чесна перед Господом смерть преподобних Його.</p>
<p style="text-align: justify">О, Господи! Я раб Твій, я раб Твій і син рабині Твоєї. Ти розбив кайдани мої.</p>
<p style="text-align: justify">Тобі принесу я жертву хвали й ім’я Господнє призву.</p>
<p style="text-align: justify">Обітниці мої Господеві виконаю перед усім народом Його.</p>
<p style="text-align: justify">У дворах дому Господнього, посеред тебе, Єрусалиме.</p>
<p style="text-align: justify"><br /></p>
<p style="text-align: justify"><i>Слава, і нині:</i> Алилуя, алилуя, алилуя, слава Тобі, Боже <i>(3).</i></p>
<p style="text-align: justify"><br /></p>
<p style="text-align: justify"><i>Тропар, глас 8:</i></p>
<p style="text-align: justify">Господи, що від Діви народився, не зважай на беззаконня мої, і серце моє очисти, творячи мене храмом Пречистого Твого Тіла і Крові, і не відкидай мене від лиця Твого, маючи незліченно велику милість.</p>
<p style="text-align: justify"><br /></p>
<p style="text-align: justify"><i>Слава, кондак:</i></p>
<p style="text-align: justify">Як наважуся до Причастя Святинь Твоїх приступити я, недостойний <i>(недостойна)</i>? Може б насмілитися до Тебе приступити з достойними, але одяг мій викриває мене, бо він не до вечері, і душа моя многогрішна осудження заслужила. Господи, очисти скверну душі моєї і спаси мене, як чоловіколюбець.</p>
<p style="text-align: justify"><br /></p>
<p style="text-align: justify"><i>І нині, богородичний:</i></p>
<p style="text-align: justify">Маючи велике множество гріхів, вчинених мною, через Тебе до Господа припадаю, Богородице Чиста, спасіння благаючи: відвідай немічну душу мою і моли Сина Твого і Бога нашого дати мені відпущення моїх гріхів, єдина Благословенна.</p>
<p style="text-align: justify"><br /></p>
<p style="text-align: justify"><i>Якщо Великий піст, то цей тропар:</i></p>
<p style="text-align: justify">Коли славні ученики умиванням ніг на вечері просвіщалися, тоді Юда злочестивий недугою грошолюбства засліплювався і беззаконним суддям Тебе, Праведного Суддю, продав. Глянь, скарбів ревнителю, на того, що через них повісився. Тікай від тієї ненаситної душі, що на Вчителя так наважилася. Милосердний до всіх, Господи, слава Тобі.</p>
<p style="text-align: justify"><br /></p>
<p style="text-align: justify"><i>Псалом 50</i></p>
<p style="text-align: justify">Помилуй мене, Боже, по великій милості Твоїй, і по множеству щедрот Твоїх очисти беззаконня моє.</p>
<p style="text-align: justify">Найпаче обмий мене з беззаконня мого і від гріха мого очисти мене.</p>
<p style="text-align: justify">Бо беззаконня моє я знаю і гріх мій є завжди переді мною.</p>
<p style="text-align: justify">Проти Тебе єдиного я згрішив і перед Тобою зло вчинив, то і правий Ти в словах Твоїх і переможеш, коли будеш судити.</p>
<p style="text-align: justify">Це бо в беззаконнях я зачатий і в гріхах родила мене мати моя.</p>
<p style="text-align: justify">Це бо істину полюбив єси, невідоме й таємне мудрості Своєї явив Ти мені.</p>
<p style="text-align: justify">Окропи мене іссопом, і очищуся, обмий мене, і стану біліший від снігу.</p>
<p style="text-align: justify">Дай мені почути радість і веселість, зрадіють кості сокрушені.</p>
<p style="text-align: justify">Відверни лице Твоє від гріхів моїх і всі беззаконня мої очисти.</p>
<p style="text-align: justify">Серце чисте створи в мені, Боже, і духа правого обнови в нутрі моєму.</p>
<p style="text-align: justify">Не відкинь мене від лиця Твого і Духа Твого Святого не відійми від мене.</p>
<p style="text-align: justify">Верни мені радість спасіння Твого і Духом владичним утверди мене.</p>
<p style="text-align: justify">Вкажу беззаконним дороги Твої, і нечестиві до Тебе навернуться.</p>
<p style="text-align: justify">Визволь мене від вини крові, Боже, Боже спасіння мого, і язик мій радісно прославить справедливість Твою.</p>
<p style="text-align: justify">Господи, губи мої відкрий, і уста мої сповістять хвалу Твою.</p>
<p style="text-align: justify">Бо, якби ти жертви захотів, дав би я, та всепалення не миле Тобі.</p>
<p style="text-align: justify">Жертва Богові — дух сокрушений, серцем сокрушеним і смиренним Бог не погордить.</p>
<p style="text-align: justify">Ущаслив, Господи, благоволінням Твоїм Сіон і нехай відбудуються стіни єрусалимські.</p>
<p style="text-align: justify">Тоді вподобаєш собі жертву правди, приношення і всепалення, тоді покладуть на вівтар Твій тельців.</p>
<p style="text-align: justify"><br /></p>
<p style="text-align: justify"><i>Канон, глас 2</i></p>
<p style="text-align: justify"><i> </i></p>
<p style="text-align: justify"><i>Пісня 1</i></p>
<p style="text-align: justify"><i>Ірмос:</i> Приходьте, люди, заспіваймо пісню Христу Богові, котрий розділив море і наставив людей, що їх вивів із неволі єгипетської, бо Він прославився.</p>
<p style="text-align: justify"><br /></p>
<p style="text-align: justify"><i>Приспів:</i> Серце чисте створи в мені, Боже, і духа правого обнови в нутрі моєму.</p>
<p style="text-align: justify"><br /></p>
<p style="text-align: justify">Нехай Тіло Твоє Святе буде для мене Хлібом життя вічного, Милосердний Господи, і Чесна Кров Твоя — зціленням від усіляких недуг.</p>
<p style="text-align: justify"><br /></p>
<p style="text-align: justify"><i>Приспів:</i> Не відкинь мене від лиця Твого і Духа Твого Святого не відійми від мене.</p>
<p style="text-align: justify"><br /></p>
<p style="text-align: justify">Осквернений <i>(осквернена)</i> непристойними вчинками, я, окаянний <i>(окаянна)</i>, недостойний <i>(недостойна)</i> причаститися Твого Пречистого Тіла і Божественної Крові, Христе, але сподоби мене їх.</p>
<p style="text-align: justify"><br /></p>
<p style="text-align: justify"><i>Слава, і нині:</i> Земле щедра, благословенна Богоневісто, Ти зростила на неораній ниві Колос, що рятує світ, сподоби й мене, споживши Його, спастися.</p>
<p style="text-align: justify"><br /></p>
<p style="text-align: justify"><i>Пісня 3</i></p>
<p style="text-align: justify"><i>Ірмос:</i> Утвердивши мене на камені віри, зміцнив Ти уста мої на ворогів моїх, і дух мій звеселився, коли заспівав: Нема святішого за Бога нашого, і немає праведнішого за Тебе, Господи.</p>
<p style="text-align: justify"><br /></p>
<p style="text-align: justify"><i>Приспів:</i> Серце чисте створи в мені, Боже, і духа правого обнови в нутрі моєму.</p>
<p style="text-align: justify"><br /></p>
<p style="text-align: justify">Даруй мені сльози, Христе, які скверну серця мого очищають, щоб я, очищений <i>(очищена)</i>, з добрим сумлінням, вірою і страхом приступив <i>(приступила)</i>, Владико, до причастя Божественних Дарів Твоїх.</p>
<p style="text-align: justify"><br /></p>
<p style="text-align: justify"><i>Приспів:</i> Не відкинь мене від лиця Твого і Духа Твого Святого не відійми від мене.</p>
<p style="text-align: justify"><br /></p>
<p style="text-align: justify">Нехай буде Пречисте Тіло Твоє і Божественна Кров на відпущення провин моїх, на звільнення від пристрастей і скорбот, на спільність із Духом Святим і на життя вічне, Чоловіколюбче.</p>
<p style="text-align: justify"><br /></p>
<p style="text-align: justify"><i>Слава, і нині: </i>Пресвята Трапезо Хліба життєдайного, який заради милосердя з висоти зійшов і світові нове життя подав, сподоби, щоб і я, недостойний <i>(недостойна)</i>, зі страхом спожив <i>(спожила)</i> Його нині і живим залишився <i>(живою залишилася)</i>.</p>
<p style="text-align: justify"><br /></p>
<p style="text-align: justify"><i>Пісня 4</i></p>
<p style="text-align: justify"><i>Ірмос:</i> Прийшов Ти не як посередник чи ангел, а Сам Господь, від Діви втілений, і спас мене, цілу людину; тому до Тебе взиваю: слава силі Твоїй, Господи.</p>
<p style="text-align: justify"><br /></p>
<p style="text-align: justify"><i>Приспів:</i> Серце чисте створи в мені, Боже, і духа правого обнови в нутрі моєму.</p>
<p style="text-align: justify"><br /></p>
<p style="text-align: justify">Заради нас втілившись, Многомилостивий, Ти захотів бути заколеним, наче ягня, за гріхи людські. Тому молю Тебе: і мої очисти провини.</p>
<p style="text-align: justify"><br /></p>
<p style="text-align: justify"><i>Приспів:</i> Не відкинь мене від лиця Твого і Духа Твого Святого не відійми від мене.</p>
<p style="text-align: justify"><br /></p>
<p style="text-align: justify">Зціли рани душі моєї, Господи, і всього <i>(всю)</i> освяти, і сподоби, Владико, мене, окаянного <i>(окаянну)</i>, причаститися Тайної Твоєї Божественної вечері.</p>
<p style="text-align: justify"><br /></p>
<p style="text-align: justify"><i>Слава, і нині:</i> Умилостив і до мене Народженого із лона Твого, Владичице, і збережи мене, раба Твого, чистим і непорочним <i>(рабу Твою, чистою і непорочною)</i>, щоб, прийнявши духовні перли, я освятився <i>(освятилася)</i>.</p>
<p style="text-align: justify"><br /></p>
<p style="text-align: justify"><i>Пісня 5</i></p>
<p style="text-align: justify"><i>Ірмос:</i> Світла Подателю і віків Творче, Господи, наставляй нас у світлі Твоїх повелінь; бо крім Тебе іншого бога не знаємо.</p>
<p style="text-align: justify"><br /></p>
<p style="text-align: justify"><i>Приспів:</i> Серце чисте створи в мені, Боже, і духа правого обнови в нутрі моєму.</p>
<p style="text-align: justify"><br /></p>
<p style="text-align: justify">Як провістив Ти, Христе, так нехай буде негідному рабові Твоєму <i>(негідній рабі Твоїй)</i>: в мені оселися, як і обіцяв Ти, це ж бо Тіло Твоє споживаю Божественне і п’ю Кров Твою.</p>
<p style="text-align: justify"><br /></p>
<p style="text-align: justify"><i>Приспів:</i> Не відкинь мене від лиця Твого і Духа Твого Святого не відійми від мене.</p>
<p style="text-align: justify"><br /></p>
<p style="text-align: justify">Слово Боже і Боже, вуглина Тіла Твого нехай буде мені, затьмареному <i>(затьмареній)</i>, на просвічення, і Кров Твоя — на очищення оскверненої моєї душі.</p>
<p style="text-align: justify"><br /></p>
<p style="text-align: justify"><i>Слава, і нині:</i> Маріє, Мати Божа, священний храме пахощів, Твоїми молитвами перед Господом вибраною посудиною мене вчини, щоб причастився <i>(причастилась)</i> я святинь Сина Твого.</p>
<p style="text-align: justify"><br /></p>
<p style="text-align: justify"><i>Пісня 6</i></p>
<p style="text-align: justify"><i>Ірмос:</i> У безодні гріховній потопаючи, благаю неосяжну безодню милосердя Твого: від тління, Боже, мене спаси.</p>
<p style="text-align: justify"><br /></p>
<p style="text-align: justify"><i>Приспів:</i> Серце чисте створи в мені, Боже, і духа правого обнови в нутрі моєму.</p>
<p style="text-align: justify"><br /></p>
<p style="text-align: justify">Розум, душу, серце і тіло моє освяти, Спасе, і сподоби неосудно, Владико, до страшних Таїн приступити.</p>
<p style="text-align: justify"><br /></p>
<p style="text-align: justify"><i>Приспів:</i> Не відкинь мене від лиця Твого і Духа Твого Святого не відійми від мене.</p>
<p style="text-align: justify"><br /></p>
<p style="text-align: justify">Нехай звільнюсь я від пристрастей і сповнюся благодаті Твоєї та в доброму житті стверджуся, причастившись святих Твоїх Таїн, Христе.</p>
<p style="text-align: justify"><br /></p>
<p style="text-align: justify"><i>Слава, і нині: </i>Боже! Святе Слово Боже, всього <i>(всю)</i> мене освяти, що приступаю нині до Божественних Твоїх Таїн, святої Матері Твоєї молитвами.</p>
<p style="text-align: justify"><br /></p>
<p style="text-align: justify"><i>Кондак, глас 2:</i></p>
<p style="text-align: justify">Не позбав мене, Христе, нині Хліба — Тіла Твого і Божественної Твоєї Крові; нехай причастя Пречистих і страшних Твоїх Таїн, Владико, буде мені, окаянному <i>(окаянній)</i>, не на суд, а на життя вічне і безсмертне.</p>
<p style="text-align: justify"><br /></p>
<p style="text-align: justify"><i>Пісня 7</i></p>
<p style="text-align: justify"><i>Ірмос:</i> Ідолу золотому премудрі діти не послужили, і у вогонь самі пішли, і богів їх посоромили, а посеред полум’я голосно закликали, і оросив їх ангел, промовляючи: Почута вже вуст ваших молитва.</p>
<p style="text-align: justify"><br /></p>
<p style="text-align: justify"><i>Приспів:</i> Серце чисте створи в мені, Боже, і духа правого обнови в нутрі моєму.</p>
<p style="text-align: justify"><br /></p>
<p style="text-align: justify">Причастя Твоїх безсмертних Таїн, Христе, нехай буде для мене нині джерелом благ: світла, життя, безпристрасності, досягненням і примноженням чеснот Божественним піклуванням Твоїм, щоб я прославляв <i>(прославляла)</i> Тебе, Єдиний Благий.</p>
<p style="text-align: justify"><br /></p>
<p style="text-align: justify"><i>Приспів:</i> Не відкинь мене від лиця Твого і Духа Твого Святого не відійми від мене.</p>
<p style="text-align: justify"><br /></p>
<p style="text-align: justify">Приступаючи нині з трепетом, любов’ю та благоговінням до Твоїх безсмертних Таїн, нехай звільнюсь я, Чоловіколюбче, від пристрастей, ворогів і напастей та від усякої скорботи, і сподоби мене співати Тобі: благословенний Ти, Господи, Боже отців наших.</p>
<p style="text-align: justify"><br /></p>
<p style="text-align: justify"><i>Слава, і нині:</i> Богоблагодатна, що понад розуміння Христа Спаса народила, молю Тебе, Чиста, нечистий раб Твій <i>(нечиста раба Твоя)</i>: Господньою силою і милістюочисти всього <i>(всю)</i> мене від скверни тіла і духа, бо хочу нині до Пречистих Таїн приступити.</p>
<p style="text-align: justify"><br /></p>
<p style="text-align: justify"><i>Пісня 8</i></p>
<p style="text-align: justify"><i>Ірмос:</i> Бога, що зійшов у піч до юнаків єврейських і полум’я на росу перетворив, оспівуйте, діла Господні, та вихваляйте по всі віки.</p>
<p style="text-align: justify"><br /></p>
<p style="text-align: justify"><i>Приспів:</i> Серце чисте створи в мені, Боже, і духа правого обнови в нутрі моєму.</p>
<p style="text-align: justify"><br /></p>
<p style="text-align: justify">Небесних, страшних і Святих Твоїх Божественних Таїн, Христе, і тайної вечері причасником бути нині сподоби й мене, безнадійного <i>(безнадійну)</i>, Боже, Спасе мій.</p>
<p style="text-align: justify"><br /></p>
<p style="text-align: justify"><i>Приспів:</i> Не відкинь мене від лиця Твого і Духа Твого Святого не відійми від мене.</p>
<p style="text-align: justify"><br /></p>
<p style="text-align: justify">До Твого вдаюся милосердя, Благий, та зі страхом взиваю до Тебе: перебувай у мені, Спасе, і я в Тобі, як і сказав Ти; ось бо, покладаючись на милість Твою, споживаю Тіло Твоє та п’ю Кров Твою.</p>
<p style="text-align: justify"><br /></p>
<p style="text-align: justify"><i>Слава, і нині:</i> Я тремчу, приймаючи вогонь, щоб не згоріти, як віск або трава. О, страшна тайно! О, милосердя Боже! Як я, порох земний, причащаюсь Божественним Тілом і Кров’ю і стаю безсмертним <i>(безсмертною)</i>?</p>
<p style="text-align: justify"><br /></p>
<p style="text-align: justify"><i>Пісня 9</i></p>
<p style="text-align: justify"><i>Ірмос:</i> Безначального Отця Син, Бог і Господь, втілившись від Діви, явився нам, щоб просвітити затьмарених і зібрати розсіяних; тому всехвальну Богородицю величаємо.</p>
<p style="text-align: justify"><br /></p>
<p style="text-align: justify"><i>Приспів:</i> Серце чисте створи в мені, Боже, і духа правого обнови в нутрі моєму.</p>
<p style="text-align: justify"><br /></p>
<p style="text-align: justify">Це Христос, спожийте і побачите: Господь, що заради нас приніс колись Себе Єдиного в жертву Отцю Своєму, і завжди заколюється, щоб освячувати причасників.</p>
<p style="text-align: justify"><br /></p>
<p style="text-align: justify"><i>Приспів:</i> Не відкинь мене від лиця Твого і Духа Твого Святого не відійми від мене.</p>
<p style="text-align: justify"><br /></p>
<p style="text-align: justify">Душею й тілом нехай освячуся, Владико, нехай просвічуся і спасуся, нехай стану за оселю Тобі через причастя Святих Таїн, маючи Тебе, що живеш у мені з Отцем і Духом, Благодійнику Многомилостивий.</p>
<p style="text-align: justify"><br /></p>
<p style="text-align: justify"><i>Приспів:</i> Поверни мені радість спасіння Твого і Духом владичним утверди мене.</p>
<p style="text-align: justify"><br /></p>
<p style="text-align: justify">Як вогонь і як світло нехай буде для мене Тіло Твоє і Кров Пречесна, Спасе мій, опалюючи гріховну істоту, спалюючи терня пристрастей і всього мене навчаючи поклонятися Твоєму Божеству.</p>
<p style="text-align: justify"><br /></p>
<p style="text-align: justify"><i>Слава, і нині:</i> Бог втілився від чистої крови Твоєї; тому-то всі покоління оспівують Тебе, Владичице, безтілесних множество славить, бо через Тебе явно побачили Владику всього, що набув істоти людської.</p>
<p style="text-align: justify"><br /></p>
<p style="text-align: justify"><i>І одразу:</i></p>
<p style="text-align: justify">Достойно є воістину величати блаженною Тебе, Богородицю, присноблаженну і пренепорочну, і Матір Бога нашого. Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, Тебе величаємо.</p>
<p style="text-align: justify"><br /></p>
<p style="text-align: justify"><i>Також:</i></p>
<p style="text-align: justify">Святий Боже: <i>(3)</i>. <i>Слава, і нині: </i>Пресвятая Тройце:</p>
<p style="text-align: justify">Господи, помилуй <i>(3)</i>. <i>Слава, і нині: </i>Отче наш:</p>
<p style="text-align: justify"><br /></p>
<p style="text-align: justify"><i>Тропар, глас 6:</i></p>
<p style="text-align: justify">Помилуй нас, Господи, помилуй нас, бо, ніякого одвіту не знаючи, оцю Тобі молитву як Владиці ми, грішні, приносимо: Помилуй нас.</p>
<p style="text-align: justify"><br /></p>
<p style="text-align: justify"><i>Слава, кондак:</i></p>
<p style="text-align: justify">Господи, помилуй нас, бо на Тебе ми уповали. Не прогнівайся дуже на нас, ні не пом’яни беззаконь наших, але зглянься й нині, як милосердний, і визволи нас від ворогів наших, бо Ти єси Бог наш, а ми — люди Твої, всі — діла рук Твоїх, і ім'я Твоє призиваємо.</p>
<p style="text-align: justify"><br /></p>
<p style="text-align: justify"><i>І нині, богородичний:</i></p>
<p style="text-align: justify">Милосердя двері відкрий нам, благословенна Богородице, щоб, надіючися на Тебе, ми не погибнули, але щоб визволились Тобою від бід. Ти бо єси спасіння роду християнського.</p>
<p style="text-align: justify">Господи, помилуй <i>(40), і поклонів, скільки зможеш.</i></p>
<p style="text-align: justify"><br /></p>
<p style="text-align: justify"><b><i>Молитви перед Причастям</i></b></p>
<p style="text-align: justify"><br /></p>
<p style="text-align: justify"><i>Вірші св. Симеона Метафраста:</i></p>
<p style="text-align: justify">Коли хочеш споживати, чоловіче, Тіло Владики,</p>
<p style="text-align: justify">Зі страхом приступи, щоб не опалитися, бо це — вогонь.</p>
<p style="text-align: justify">П’ючи ж Божественну Кров для причастя,</p>
<p style="text-align: justify">Спершу примирися з тим, хто тебе засмутив,</p>
<p style="text-align: justify">І лише тоді поживу таємну споживай.</p>
<p style="text-align: justify">Перед причастям страшної жертви</p>
<p style="text-align: justify">Животворящого Тіла і Крові Владики,</p>
<p style="text-align: justify">Таким чином помолися з трепетом:</p>
<p style="text-align: justify"><br /></p>
<p style="text-align: justify"><i>Молитва 1, св. Василія Великого</i></p>
<p style="text-align: justify">Владико Господи Ісусе Христе, Боже наш, Джерело життя і безсмертя, Творче всього творіння видимого й невидимого, Рівновічний і Співбезначальний Сину Безначального Отця! Ти з безмірної благості в останній час тіло прийняв і був розп’ятий і похований за нас, невдячних і нерозсудливих, і Твоєю кров’ю обновив понівечену гріхом природу нашу. Сам, Безсмертний Царю, прийми покаяння і від мене грішного <i>(грішної)</i>, і нахили вухо Твоє до мене, і вислухай слова мої. Бо згрішив <i>(згрішила)</i> я, Господи, згрішив <i>(згрішила) </i>перед небом і перед Тобою і став недостойний <i>(стала недостойною)</i> поглянути на висоту слави Твоєї, бо я прогнівив <i>(прогнівила)</i> Твою благість, порушив <i>(порушила)</i> Твої заповіді і не послухав <i>(послухала)</i> Твоїх повелінь. Але Ти, Господи, Незлопам’ятливий, Довготерпеливий і Многомилостивий, не віддав мене на погибель із беззаконнями моїми і навернення мого чекаєш. Бо Ти ж, Господи, сказав через пророка Твого: Не бажаю Я смерті грішника, але нехай він покається і буде живий. Бо Ти, Владико, не хочеш погубити творіння рук Твоїх, і не люба Тобі погибель людська, але хочеш, щоб усі спаслися і до пізнання істини прийшли. Тому і я, хоч і недостойний <i>(недостойна)</i> неба й землі, і цього дочасного життя, бо всього себе піддав <i>(піддала)</i> гріхові, віддав <i>(віддала)</i> у неволю пристрастям і осквернив <i>(осквернила)</i> Твій образ; але, Твоїм ділом і творінням бувши, я, окаянний <i>(окаянна)</i>, не трачу надії на своє спасіння і приходжу, на Твоє безмірне милосердя надію поклавши. Прийми ж і мене, Чоловіколюбче Господи, як блудницю, як розбійника, як митаря і як блудного сина, і візьми мій важкий тягар гріхів, Ти, що гріхи світу взяв, що зціляєш немочі людські, що кличеш до Себе й заспокоюєш знеможених і обтяжених, що прийшов покликати не праведників, а грішників до покаяння. Очисти мене від усякої скверни тіла й духа і навчи мене приступати до святощів зі страхом Твоїм, щоб, приймаючи в чистім свідоцтві сумління мого частину святощів Твоїх, я з’єднався <i>(з’єдналась)</i> зі Святим Твоїм Тілом і Кров’ю, і щоб Ти жив і перебував у мені з Отцем і Святим Твоїм Духом. Так, Господи Ісусе Христе, Боже мій, не в суд нехай буде мені причастя Пречистих і Животворящих Твоїх Таїн, і нехай не буду я немічний <i>(немічна)</i> душею і тілом, недостойно причастившись їх. Але дай мені аж до останнього віддиху мого неосудно приймати частину святощів Твоїх на спільність із Духом Святим, у напуття до життя вічного і на добру відповідь на страшнім суді Твоїм; щоб і я з усіма обранцями Твоїми був спільником <i>(була спільницею)</i> нетлінних Твоїх благ, які Ти приготував для тих, які люблять Тебе, Господи, і в них Ти прославлений повіки. Амінь.</p>
<p style="text-align: justify"><br /></p>
<p style="text-align: justify"><i>Молитва 2, св. Йоана Золотоустого</i></p>
<p style="text-align: justify">Господи Боже мій, я знаю, що я недостойний і негідний <i>(недостойна і негідна)</i> того, щоб Ти ввійшов під покрівлю дому душі моєї, бо він увесь спустошений і занепалий, і не маєш у мені достойного місця, де б голову прихилити. Але, як Ти з висоти задля нас принизив Себе, так і нині зійди до моєї недостойності. І як Ти зволив лягти у печері в яслах тварин нерозумних, так благозволь увійти в ясла нерозумної моєї душі і в осквернене моє тіло. І як Ти не вважав за недостойне ввійти й повечеряти з грішниками в домі Симона прокаженого, так благозволь увійти і в дім убогої моєї, прокаженої і грішної душі. І як Ти не відкинув подібної до мене блудниці й грішниці, що прийшла і доторкнулася до Тебе, так змилосердися і наді мною, грішним <i>(грішною)</i>, що приходжу і доторкаюсь до Тебе. І як Ти не погордував скверними і нечистими її устами, що цілували Тебе, так не погордуй і моїми, ще більш, ніж її, скверними й нечистими устами та скверним і найнечистішим моїм язиком. Але нехай буде вуглина Пресвятого Твого Тіла і Чесної Твоєї Крові на освячення, на просвітлення, і на здоров’я вбогої моєї душі і тіла, на полегшення тягарів моїх многих провин, на збереження від усякого диявольського діла, на віддалення і припинення мого злого й лукавого звичаю, на умертвлення пристрастей, на сповнення заповідей Твоїх, на примноження Божественної Твоєї благодаті і на здобуття Царства Твого. Бо я приходжу до Тебе, Христе Боже, не з погордою, але зі сміливою надією на невимовну Твою благість; і щоб мене, надовго віддаленого <i>(віддалену)</i> від спільності з Тобою, не уловив вовк мислений – диявол. Благаю ж Тебе, Владико, Єдиний Святий, освяти мою душу і тіло, розум і серце, нутро й істоту, і всього <i>(всю)</i> мене обнови, і вкорени страх Твій в єстві моєму, і освячення Твоє вчини незнищенним у мені. І будь для мене помічником і заступником, провадячи в мирі життя моє, сподобляючи мене стояти праворуч Тебе разом зі святими Твоїми, молитвами й благанням Пречистої Твоєї Матері, безтілесних Твоїх слуг і пречистих сил, і всіх святих, що від віку Тобі благоугодили. Амінь.</p>
<p style="text-align: justify"><br /></p>
<p style="text-align: justify"><i>Молитва 3, св. Симеона Метафраста</i></p>
<p style="text-align: justify">Єдиний Чистий і Нетлінний Господи! Ти, що з невимовної милості чоловіколюбства прийняв цілу нашу тлінність від чистої і непорочної крові Тієї, яка надприродно породила Тебе, Христе Ісусе, Премудросте Божа, Спокою і Сило, зішестям Божественного Духа і благоволінням Віковічного Отця; Ти, що через Твоє втілення прийняв животворящі і спасенні страждання: хрест, цвяхи, копіє, смерть, — умертви мої душогубні пристрасті тілесні. Ти, що Твоїм погребенням полонив царство пекельне, поховай добрими думками мої лукаві замисли і знищ духа лукавства. Ти, що Твоїм тридневним і живоносним воскресінням підвів упалого праотця, підійми мене, що впав <i>(впала)</i> у гріхи, подаючи мені способи покаяння. Ти, що Твоїм преславним вознесінням на небо обожествив прийняте тіло і вшанував його перебуванням праворуч Отця, сподоби мене через причастя Святих Твоїх Таїн здобути блаженну долю спасенних. Ти, що через пришестя Утішителя Твого Духа вчинив святих Твоїх учеників почесними посудинами, яви й мене вмістилищем Його пришестя. Ти, що знову прийдеш судити вселенну по правді, благоволи, щоб і я зустрів <i>(зустріла)</i> на хмарах Тебе, мого Суддю і Творця, з усіма святими Твоїми, щоб я нескінченно прославляв і оспівував <i>(прославляла і оспівувала)</i> Тебе, з Безначальним Твоїм Отцем і Пресвятим, Благим і Животворящим Твоїм Духом, нині, і повсякчас, і на віки віків. Амінь.</p>
<p style="text-align: justify"><br /></p>
<p style="text-align: justify"><i>Молитва 4, св. Йоана Дамаскина</i></p>
<p style="text-align: justify">Владико Господи Ісусе Христе, Боже наш, Єдиний, що маєш владу прощати людям гріхи, прости, як Благий і Чоловіколюбець, усі мої провини свідомі й несвідомі; і сподоби мене неосудно причаститися Божественних, преславних, Пречистих і Животворящих Твоїх Таїн не на тягар, не на муку, не на примноження гріхів, але на очищення, й освячення, і запоруку майбутнього життя і Царства, на оборону й допомогу, і на поборення супротивників, і на знищення многих моїх провин. Бо Ти єси Бог милості, щедрот і чоловіколюбства, і ми Тобі славу возсилаємо, з Отцем і Святим Духом, нині, і повсякчас, і на віки віків. Амінь.</p>
<p style="text-align: justify"><br /></p>
<p style="text-align: justify"><i>Молитва 5, св. Василія Великого</i></p>
<p style="text-align: justify">Знаю, Господи, що я недостойно причащаюся Пречистого Твого Тіла і Чесної Твоєї Крові, і винуватий я, і в осуд для себе їм і п’ю, не розважаючи про Тіло і Кров Твою, Христа і Бога мого. Але, сміливо покладаючись на милосердя Твоє, приходжу до Тебе, що сказав: Хто їсть Моє Тіло і п’є Мою Кров, той у Мені перебуває, і Я в ньому. Змилосердися, Господи, і не докоряй мені, грішному <i>(грішній)</i>, але вчини зі мною по милості Твоїй. І нехай будуть мені ці святощі на зцілення, і очищення, і просвічення, і охорону, і спасіння, і освячення душі й тіла; на відігнання всякої оманливої думки та лукавого вчинку, і діла диявольського, що через розум діє в моєму єстві; на сміливість і любов до Тебе; на поправу і утвердження життя; на збільшення чесноти і досконалості; на сповнення заповідей, на спільність із Духом Святим, у напуття до життя вічного; на добру відповідь на страшнім суді Твоїм; не на суд чи в осудження.</p>
<p style="text-align: justify"><br /></p>
<p style="text-align: justify"><i>Молитва 6, св. Симеона Нового Богослова</i></p>
<p style="text-align: justify">Від скверних уст, від мерзенного серця, від нечистого язика, від оскверненої душі прийми благання, Христе мій, і не погорди ні словами моїми, ні виглядом, ані безсоромністю. Дай мені, Христе мій, сміливо говорити те, що я хочу, але й навчи мене, що мені треба чинити й промовляти. Згрішив <i>(згрішила)</i> я більше, ніж блудниця, яка, довідавшись, де Ти перебуваєш, і купивши мира, сміливо прийшла намастити Твої ноги, Бога мого, Владики і Христа мого. Як не відкинув Ти її, що прийшла від щирого серця, так і мною не погордуй, Слове, а дозволь мені Твої ноги і тримати, і цілувати, і потоками сліз, як дорогоцінним миром, сміливо їх помазати. Обмий мене сльозами моїми, очисти мене ними, Слове; відпусти провини мої і подай мені прощення. Ти знаєш множество злих учинків моїх, знаєш і недуги мої, і рани бачиш мої, але і віру знаєш, і прагнення бачиш, і зітхання чуєш. Не втаїться від Тебе, Боже мій, Сотворителю мій, Визволителю мій, ні крапля сльози, ані частина краплі. Спостерегли очі Твої те, чого я не зробив <i>(зробила)</i> ще, і в книзі Твоїй записано також і те, чого я ще не вчинив <i>(вчинила)</i>. Поглянь на негідність мою, поглянь на неміч мою, яка вона велика. І всі гріхи відпусти мені, Боже всього, щоб я з чистим серцем, з трепетною думкою і сокрушенною душею причастився <i>(причастилася)</i> непорочних Твоїх і Пресвятих Таїн, що оживляють і обожествляють всякого, хто їсть і п’є їх з чистим серцем. Бо Ти, Владико мій, сказав: Кожний, хто їсть Моє Тіло і п’є Мою Кров, той у Мені перебуває, а Я в ньому. Правдиве кожне слово Владики і Бога мого, бо хто є учасником Божественних і Боготворящих благодатей, той уже не самотній, але з Тобою, Христе мій, трисонячним світлом, що світ просвіщає. І щоб не перебувати мені одному без Тебе, Життєдавче, дихання мого, життя мого, утіхи моєї, спасіння світу, я до Тебе приступив <i>(приступила)</i>, як бачиш, зі сльозами й сокрушенною душею, благаючи визволення від моїх провин і неосудного причастя Твоїх Животворящих і непорочних Таїн, щоб Ти перебував, як і сказав, зі мною, преокаянним <i>(преокаянною)</i>; щоб лукавий, знайшовши мене без Твоєї благодаті, не заволодів мною підступно і, спокусивши, не відвернув від Боготворящих Твоїх слів. Тому я до Тебе припадаю і гаряче взиваю до Тебе: Як прийняв Ти блудного сина і блудницю, яка прийшла до Тебе, так прийми, Милосердний, мене, блудного й нечистого <i>(блудну і нечисту)</i>, мене, що нині до Тебе приходжу з душею сокрушенною. Знаю, Спасе, що ніхто інший так не згрішив Тобі, як я, і не вчинив таких діл, які я вчинив <i>(вчинила)</i>. Але знаю також і те, що ні страшні провини, ані безліч гріхів не перевищують великого довготерпіння і найвищого чоловіколюбства Бога мого. Але з тими, що каються, Ти співстраждаєш, і милістю Своєю їх очищуєш, просвітлюєш і учасниками світла чиниш, щедро творячи спільниками Твого Божества і, на диво ангелам і людському розумінню, багаторазово розмовляєш із ними, як із правдивими друзями Твоїми. Це дає мені сміливість, це окрилює мене надією, Христе мій. І я, сміливо надіючись на Твої великі добродійства для нас, радіючи і воднораз тремтячи, приймаю вогонь, будучи травою, і, дивне чудо, покриваюся росою неопалимою, наче справді купина, що колись горіла і не згоряла. І тому вдячною думкою і вдячним серцем, усім моїм вдячним єством, душею й тілом, поклоняюся, величаю і прославляю Тебе, Боже мій, бо Ти благословенний, нині й повіки. Амінь.</p>
<p style="text-align: justify"><br /></p>
<p style="text-align: justify"><i>Молитва 7, св. Йоана Золотоустого</i></p>
<p style="text-align: justify">Боже, ослаби, відпусти і прости мені прогрішення мої, якими я згрішив <i>(згрішила)</i> перед Тобою словом, чи ділом, чи думкою, добровільно чи недобровільно, свідомо чи несвідомо, — все мені прости, як Благий і Чоловіколюбець. І молитвами Пречистої Твоєї Матері, безплотних слуг Твоїх і всіх святих, що від віку Тобі благоугодили, благоволи, щоб я неосудно прийняв <i>(прийняла)</i> Святе і Пречисте Твоє Тіло і Чесну Кров на зцілення душі й тіла і на очищення лукавих моїх думок. Бо Твоє є Царство, і сила, і слава, з Отцем і Святим Духом, нині і повсякчас, і на віки віків. Амінь.</p>
<p style="text-align: justify"><i> </i></p>
<p style="text-align: justify"><i>Молитва 8, св. Йоана Золотоустого</i></p>
<p style="text-align: justify">Я недостойний <i>(недостойна)</i> того, щоб Ти, Владико Господи, увійшов під покрівлю душі моєї, але тому, що Ти, як Чоловіколюбець, хочеш жити в мені, я сміливо приступаю. Накажи, і я відчиню двері, що їх Ти один сотворив, і Ти ввійдеш чоловіколюбно, яким Ти єси з природи, увійдеш і просвітиш затьмарений розум мій. Вірую, що Ти вчиниш це, бо блудницю, яка прийшла до Тебе зі сльозами, Ти не відігнав; і митаря, що покаявся, Ти не відкинув; і розбійника, що пізнав Царство Твоє, Ти не віддалив; і гонителя, що покаявся, Ти не залишив тим, ким він був; але всіх, що прийшли до Тебе з покаянням, Ти серед друзів Своїх умістив, Єдиний благословенний завжди, нині і на безконечні віки. Амінь.</p>
<p style="text-align: justify"><br /></p>
<p style="text-align: justify"><i>Молитва 9, св. Йоана Золотоустого</i></p>
<p style="text-align: justify">Господи Ісусе Христе, Боже мій, ослаби, відпусти, очисти і прости мені, грішному, нікчемному і недостойному рабу Твоєму <i>(грішній, нікчемній і недостойній рабі Твоїй)</i>, провини, гріхи й гріхопадіння мої, що ними від молодих літ моїх аж до цього дня й години я згрішив <i>(згрішила)</i> свідомо й несвідомо, словами чи ділами, помислами, думками й намірами та всіма моїми почуттями. І молитвами Пречистої Приснодіви Марії, Матері Твоєї, що безсіменно Тебе породила, єдиної непостидної надії, заступництва і спасіння мого, сподоби мене неосудно причаститися Пречистих, Безсмертних, Животворящих і страшних Твоїх Таїн на відпущення гріхів і на життя вічне, на освячення, і просвічення, і зміцнення, і зцілення, і здоров’я душі і тіла; на знищення та цілковите вигублення лукавих моїх міркувань, помислів, намірів і нічних примар, темних і лукавих духів. Бо Твоє є Царство, і сила, і слава, і честь, і поклоніння, з Отцем і Святим Духом, нині і повсякчас, і на віки віків. Амінь.</p>
<p style="text-align: justify"><br /></p>
<p style="text-align: justify"><i>Молитва 10, св. Йоана Дамаскина</i></p>
<p style="text-align: justify">Перед дверима храму Твого я стою, і від страшних думок не визволяюся. Але Ти, Христе Боже, що митаря виправдав, і хананеянку помилував, і розбійникові двері раю відчинив, відчини мені милосердя чоловіколюбства Твого і прийми мене, що приходжу і доторкаюся до Тебе, як блудницю і кровоточиву. Бо одна, доторкнувшись до краю одежі Твоєї, зараз зцілення прийняла; а друга, обнявши Твої ноги, відпущення гріхів дістала. Я ж окаянний, що насмілююся все Твоє Тіло прийняти, нехай не буду опалений. Але прийми мене, як і їх, і просвіти мої душевні почування, спаливши мої гріховні провини, молитвами Пречистої, що безсіменно породила Тебе, і сил небесних, бо Ти благословенний на віки віків. Амінь.</p>
<p style="text-align: justify"><br /></p>
<p style="text-align: justify"><i>Молитва 11, св. Йоана Золотоустого</i></p>
<p style="text-align: justify">Вірую, Господи, і ісповідую, що Ти єси воістину Христос, Син Бога живого, що прийшов у світ грішників спасти, з яких перший <i>(перша)</i> я. Ще вірую, що це є Найпречистіше Тіло Твоє і це є Найчесніша Кров Твоя. Молюся отже Тобі: помилуй мене, і прости провини мої вольні і невольні, чи то в слові, чи в ділі, свідомі і несвідомі; і сподоби мене неосудно причаститися Пречистих Твоїх Таїнств на відпущення гріхів і на життя вічне. Амінь.</p>
<p style="text-align: justify"><br /></p>
<p style="text-align: justify"><b><i>Молитва перед самим Причастям</i></b></p>
<p style="text-align: justify">Вірую, Господи, і ісповідую, що Ти єси воістину Христос, Син Бога живого, що прийшов у світ грішників спасти, з яких перший <i>(перша)</i> я.</p>
<p style="text-align: justify">Вечері Твоєї тайної днесь, Сину Божий, мене причасника <i>(причасницю) </i>прийми, бо ворогам Твоїм тайну не повім, і поцілунку Тобі не дам, як Юда, але, як розбійник, сповідаюся Тобі:</p>
<p style="text-align: justify">Пом’яни мене, Господи, коли прийдеш, у Царстві Твоїм.</p>
<p style="text-align: justify">Пом’яни мене, Владико, коли прийдеш, у Царстві Твоїм.</p>
<p style="text-align: justify">Пом’яни мене, Святий, коли прийдеш, у Царстві Твоїм.</p>
<p style="text-align: justify">Нехай не на суд і на осудження буде мені причастя святих Твоїх Таїн, Господи, а на зцілення душі і тіла.</p>
<p style="text-align: justify">Боже, милостивий будь мені, грішному <i>(грішній)</i>.</p>
<p style="text-align: justify">Боже, очисти гріхи мої і помилуй мене.</p>
<p style="text-align: justify">Без числа нагрішив <i>(нагрішила)</i> я, Господи, прости мені.</p>
<p style="text-align: justify"><br /></p>
<p style="text-align: justify"><i>Коли підходиш до Причастя, то читай оці вірші Симеона Метафраста:</i></p>
<p style="text-align: justify">Ото приступаю до Божественного причастя.</p>
<p style="text-align: justify">Створителю, не опали мене причастям,</p>
<p style="text-align: justify">Бо Ти єси вогонь, що спалюєш недостойних,</p>
<p style="text-align: justify">Але очисти мене від усякої скверни.</p>
<p style="text-align: justify"><br /></p>
<p style="text-align: justify"><i>Також:</i></p>
<p style="text-align: justify">Вечері Твоєї тайної днесь, Сину Божий, мене причасника <i>(причасницю) </i>прийми, бо ворогам Твоїм тайну не повім, і поцілунку Тобі не дам, як Юда, але, як розбійник, сповідаюся Тобі: Пом’яни мене, Господи, у Царстві Твоїм.</p>
<p style="text-align: justify"><br /></p>
<p style="text-align: justify"><i>І оці вірші:</i></p>
<p style="text-align: justify">Божественну Кров бачачи, вжахнися, чоловіче,</p>
<p style="text-align: justify">Бо вона є вогонь, що недостойних опаляє.</p>
<p style="text-align: justify">Божественне Тіло обожествлює мене і живить:</p>
<p style="text-align: justify">Обожествлює дух, а ум чудесно підживлює.</p>
<p style="text-align: justify"><br /></p>
<p style="text-align: justify"><i>Також тропар:</i></p>
<p style="text-align: justify">До світлості святих Твоїх як увійду, недостойний <i>(недостойна)</i>? Коли-бо насмілюсь увійти до світлиці, то одяг мене видасть невесільний, і зв’язаного <i>(зв’язану) </i>мене викинуть ангели. Очисти, Господи, скверну душі моєї, і спаси мене, як чоловіколюбець.</p>
<p style="text-align: justify"><br /></p>
<p style="text-align: justify"><i>І оцю молитву:</i></p>
<p style="text-align: justify">Владико чоловіколюбче, Господи Ісусе Христе, Боже мій, нехай не на суд мені будуть святощі оці через мою недостойність, але на очищення і освячення душі і тіла та на запоруку майбутнього життя і Царства. Мені ж добре є приставати до Бога і покладати на Господа уповання спасіння мого.</p>
<p style="text-align: justify"><br /></p>
<p style="text-align: justify"><i>І знову:</i></p>
<p style="text-align: justify">Вечері Твоєї тайної днесь, Сину Божий, мене причасника <i>(причасницю) </i>прийми, бо ворогам Твоїм тайну не повім, і поцілунку Тобі не дам, як Юда, але, як розбійник, сповідаюся Тобі: Пом’яни мене, Господи, у Царстві Твоїм.</p>
<p style="text-align: justify"><b><i> </i></b></p>
<p style="text-align: justify"><b><i>Молитви після святого Причастя</i></b></p>
<p style="text-align: justify"><b> </b></p>
<p style="text-align: justify"><i>Коли гідно запричастишся животворящих таїнственних дарів, заспівай зараз же з радості, щиро дякуй і тепло з душі говори Богові:</i></p>
<p style="text-align: justify">Слава Тобі, Боже. Слава Тобі, Боже. Слава Тобі, Боже.</p>
<p style="text-align: justify"><br /></p>
<p style="text-align: justify"><i>Тоді оцю подячну молитву:</i></p>
<p style="text-align: justify">Дякую Тобі, Господи Боже мій, що Ти не відкинув мене, грішного <i>(грішну)</i>, але сподобив мене бути причасником Твоїх святощів. Дякую Тобі, що Ти сподобив мене, недостойного <i>(недостойну)</i>, причаститися Твоїх пречистих і небесних дарів. Але, Владико чоловіколюбче, Ти, що ради нас умер і воскрес, і дарував нам ці страшні і животворящі Таїнства на благодіяння і освячення душ і тіл наших, дай, щоб вони були й мені на зцілення душі і тіла, на прогнання всього супротивного, на просвічення очей мого серця, на мир моїх душевних сил, на віру непостидну, на любов нелицемірну, на сповнення мудрості, на додержування Твоїх заповідей, на збільшення Твоєї Божественної благодаті і на присвоєння Твого царства; щоб я, охоронюваний <i>(охоронювана)</i> ними у Твоїй святості, завжди пам'ятав <i>(пам'ятала)</i> про Твою благодать і жив <i>(жила)</i> уже не для себе, але для Тебе, нашого Владики і Доброчинця, і так, відійшовши з цього життя з надією на життя вічне, досягнув <i>(досягнула)</i> непроминаючого спокою, де безнастанний голос тих, що торжествують, і безконечна насолода тих, що оглядають невимовну красоту Твого обличчя. Бо Ти єси істинне прагнення і несказанна радість тих, що Тебе люблять, Христе Боже наш, і Тебе оспівує все створіння на віки. Амінь.</p>
<p style="text-align: justify"><br /></p>
<p style="text-align: justify"><i>Молитва св. Василія Великого</i></p>
<p style="text-align: justify">Владико, Христе Боже, Царю віків і Творче всього, дякую Тобі за всі блага, якими Ти мене обдарував, і за причастя Твоїх пречистих і животворящих Таїнств. Тому благаю Тебе, благий і чоловіколюбче, охороняй мене під Твоїм покровом і в тіні крил Твоїх та обдаруй мене чистим сумлінням, щоб я аж до останнього мого віддиху достойно причащався <i>(причащалася)</i> Твоїх святощів на відпущення гріхів і на життя вічне. Бо Ти є хліб життя, джерело святості, Податель благ, і Тобі славу возсилаємо з Отцем і Святим Духом, нині і повсякчас, і на віки віків. Амінь.</p>
<p style="text-align: justify"><br /></p>
<p style="text-align: justify"><i>Молитва св. Йоана Золотоустого</i></p>
<p style="text-align: justify">Таїнственно удостоївшись бути причасником <i>(причасницею)</i> Твого пречистого Тіла і чесної Крові, Христе Боже, оспівую і благословлю, поклоняюся і славлю, і величаю спасіння Твої, Господи, нині і повсякчас, і на віки віків. Амінь.</p>
<p style="text-align: justify"><br /></p>
<p style="text-align: justify"><i>Молитва св. Йоана Дамаскина</i></p>
<p style="text-align: justify">Боже, Боже мій, невгасний і невидимий вогню, Ти, що чиниш ангелів Своїх вогнем палаючим, Ти, що в Своїй несказанній любові передав мені на поживу Твоє Божественне Тіло і прийняв мене за причасника <i>(причасницю)</i> Свого Божества ради прийняття Твого пречистого Тіла і чесної Крові, проникни все моє тіло і духа, всі мої кості і мозок, гріхи мої спали, душу мою просвіти, ум мій проясни, тіло освяти і обитель в мені створи разом із благословенним Твоїм Отцем і всесвятим Духом, щоб і я завжди перебував <i>(перебувала)</i> у Тобі, молитвами пречистої Твоєї Матері і всіх святих Твоїх. Амінь.</p>
<p style="text-align: justify"><br /></p>
<p style="text-align: justify"><i>Інша молитва</i></p>
<p style="text-align: justify">Господи Ісусе Христе, Боже наш, нехай Твоє святе Тіло буде мені на життя вічне і Твоя чесна Кров на відпущення гріхів, а оця подяка нехай буде мені на радість, здоров'я і потіху. У час страшного і другого Твого пришестя сподоби мене, грішного <i>(грішну)</i>, стати праворуч слави Твоєї, молитвами пречистої Твоєї Матері і всіх святих.</p>
<p style="text-align: justify"><br /></p>
<p style="text-align: justify"><i>Молитва до Пресвятої Богородиці</i></p>
<p style="text-align: justify">Пресвята Владичице Богородице, Господнє світло моєї затьмареної душі, надіє, покрове, Небесний захисте, потіхо і радосте моя, дякую Тобі, що через Твоє молитовне заступництво всеблагий Бог сподобив мене, недостойного <i>(недостойну)</i>, бути причасником <i>(причасницею)</i> пречистого Тіла і чесної Крові Сина Твого. Але Ти, що породила правдиве світло, просвіти духовні очі серця мого; Ти, що породила джерело безсмертя, оживи мене, умертвленого <i>(умертвлену)</i> гріхом; Ти, милостивого Бога милосердна Мати, помилуй мене, і дай мені говіння і сокрушення в серці моєму, покору в думках моїх і визволення з полону помислів моїх. І сподоби мене Твоєї участи, аби аж до останнього віддиху неосудно приймати освячення пречистих Таїн на зцілення душі і тіла. І дай мені сльози покаяння і сповіді, щоб я величав і славив <i>(величала і славила)</i> Сина Твого й ублажав Тебе по всі дні життя мого, бо Ти благословенна і препрославлена на віки. Амінь.</p>
<p style="text-align: justify"><i> </i></p>
<p style="text-align: justify"><i>І одразу:</i></p>
<p style="text-align: justify">Нині відпускаєш раба Твого, Владико, за Твоїм словом у мирі, бо побачили очі мої спасіння Твоє, що приготував Ти перед усіма народами, Світло на просвіту поганам і славу люду Твого, Ізраїля.</p>
<p style="text-align: justify"><br /></p>
<p style="text-align: justify"><i>Також:</i></p>
<p style="text-align: justify">Святий Боже: <i>(3)</i>. <i>Слава, і нині: </i>Пресвятая Тройце:</p>
<p style="text-align: justify">Господи, помилуй <i>(3)</i>. <i>Слава, і нині: </i>Отче наш:</p>
<p style="text-align: justify"><br /></p>
<blockquote>
<p><i>Якщо служилася Літургія Йоана Золотоустого, то   читається тропар Йоану Золотоустому, глас 8:</i></p>
<p>Уст твоїх благодать засяявши, як світлість вогню, вселенную   просвітила; не срібролюбія скарби світові придбала, висоту смиренно­мудрія   нам показала, але, твоїми словами навчаючи, отче Йоане Золотоустий, моли   Слово, Христа Бога, щоб спаслися душі наші.</p>
<p><i>Слава: кондак, глас   6:</i></p>
<p>З небес прийняв ти Божественну благодать, і твоїми   устами навчаєш усіх поклонятися в Тройці єдиному Богу, Йоане Золото­устий,   всеблаженний, пре­подобний, достойно хвалимо тебе, бо ти є наставник, тому що   Божественне являєш.</p>
</blockquote>
<br>
<blockquote>
<p><i>Якщо служилася Літургія Василія Великого, то читається тропар Василію Великому, глас 1:</i></p>
<p>На всю землю вийшло вістування твоє, прийняла бо вона слово твоє, що ним боголіпно навчав ти; природу того, що існує, пояснив ти, звичаї людські прикрасив ти, царське свя­щенство, отче преподобний Василію, моли Христа Бога за спасіння душ наших.</p>
<p><i>Слава: кондак, глас 4:</i></p>
<p>Явився єси основою непо­хитною Церкви, подаючи всім людям владицтво неукрадне, запечатавши твоїми веліннями, небоявле­ний Василію преподобний.</p>
</blockquote>
<br>
<blockquote>
<p><i>Якщо служилася Літургія Передшеосвячених Дарів, то   читається тропар Григорію Двоєслову, глас 4:</i></p>
<p>Ти від Бога згори прийняв Божественну благодать, славний   Григорію і, Його силою кріпившись, по-євангельськи проживати ізволив єси.   Тому від Христа нагороду за труди прийняв ти, всеблаженний; моли Його, щоб   спас душі наші.</p>
<p><i>Слава: кондак, глас   3:</i></p>
<p>До Начальника пастирів, Христа, уподібнився ти, отче   Григорію, монаші отари до небесної загорожі наставляю­чи; тому й навчив єси   стадо Христове заповідей Його, а нині з ними радієш і торжествуєш у небесних   світлицях.</p>
</blockquote>
<p style="text-align: justify"><i> </i></p>
<p style="text-align: justify"><i>І нині: богородичний, глас 6:</i></p>
<p style="text-align: justify">Заступнице християн непостидна, Молитвенице до Творця незамінна, не погорди голосами молінь грішників, але випереди, як благая, з поміччю нам, що вірно співаємо Тобі: поспішись на молитву і скоро прийди на моління, заступаючи повсякчас, Богородице, тих, що почитають Тебе.</p>
<p style="text-align: justify"><br /></p>
<p style="text-align: justify">Господи, помилуй <i>(12)</i>.</p>
<p style="text-align: justify">Чеснішу від херувимів і незрівнянно славнішу від серафимів, що без зотління Бога Слово породила, сущу Богородицю, Тебе величаємо.</p>
<p style="text-align: justify">Слава Отцю, і Сину, і Святому Духові, і нині, і повсякчас, і на віки віків. Амінь. Господи, помилуй <i>(3)</i>. Господи, благослови.</p>
<p style="text-align: justify"><br /></p>
<p style="text-align: justify">Господи, Ісусе Христе, Боже наш, молитвами Пречистої Своєї Матері, святого отця нашого Йоана Золотоустого, архиєпископа Константинограда (<i>або</i> Василія Великого, архиєпископа Кесарії Кападокійської, <i>або</i> Григорія Двоєслова, Папи Римського), і всіх святих, помилуй і спаси нас, грішних, як благий і чоловіколюбець. Амінь.</p>