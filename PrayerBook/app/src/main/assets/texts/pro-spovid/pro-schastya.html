<p>Що відповіла б людина, яку запитали б, чи хоче вона бути щасливою? — Навіть якби відповіла, що не хоче, то їй би не повірили... Що відповіла б людина, яку запитали б, чи відчуває вона голос сумління, який хвалить за те, що вчинила добре і дорікає за зле? — Неодмінно відповіла б, що має такі відчуття. Бо кожен розуміє, що, наприклад, великодушно допомогти комусь, мудро порадити, підтримати в біді — це добре, а скривдити, зрадити, не дотримати слова — це зле. Щоправда, люди, які у своїх гріхах перебували дуже довго і низько впали, можуть мати дуже слабке і викривлене сумління. Але цікаво, що люди у різних куточках землі завжди відчували цей голос, який раз у раз виринає десь там, у глибині серця. І життя своє людина спрямовує до того, щоби щось осягнути, бореться з негараздами, шукає втіх, тобто прагне бути щасливою, та й іншим бажає щастя.</p>
<p>Як птахи, які летять у вирій, спрямовані на південь у теплі краї, так людина у цьому житті спрямована до щастя. Птахи, хоч і не мали уроків географії, полетять правильним маршрутом, — це у них інстинкт, який Господь дивовижним способом заклав у їхній природі. А от із людиною є трохи по-іншому. Їй Господь дав свобідну волю, тому людина може шукати собі щастя в будь-якому напрямку, але чи скрізь віднайде?..</p>
<p>Людство в особі прародичів в Едемському саді зневажило Бога і втратило дар щасливого життя, проте Господь зі Своєї любові не відвернувся від людини. — У Старому Завіті Він промовляв через пророків, а в Новому Завіті — через Другу Особу Божу, Сина Божого; Він, як молимось у «Символі віри», «задля нас, людей, і нашого ради спасіння зійшов із Небес, і воплотився з Духа Святого і Марії Діви, і став чоловіком». Щоби людина не шукала щастя там, де його нема, Господь у Старому Завіті дав Десять Заповідей, які разом із голосом сумління вказують нам напрямок.</p>
<p>В Новому Завіті, щоб привернути людству дар досконалого щастя, яке у вічності цілком задовольнить це наше прагнення, Христос із любові до нас дає Себе катувати і як людина помирає на хресті за людські гріхи. Тоді сповнились численні пророцтва Старого Завіту, як ось ще 750 років до Христового розп’яття писав пророк Ісая: «...Він наші недуги взяв на Себе, Він ніс на Собі наші болі... Він же був поранений за гріхи наші, роздавлений за беззаконня наші. Кара, що нас спасає, була на Ньому, і Його ранами ми вилікувані» (Іс. 53:4-5).</p>
<p>Гріхи людину не приводять до щастя, хіба лише можуть викликати ілюзію щастя. Гріхи спотворюють людину і вона стає їх рабом, іноді до такої міри, що своїм життям уподібнюється до тварини. Коячи гріх, людина розминається із ціллю, для якої створена, вона іде проти своєї природи, проти того напрямку, що закладений Творцем. Можна з певністю сказати, що гріхи є найбільшим лихом для людства. Вони є тією причиною, задля якої прийшов на землю Спаситель. За Свого життя Він відпускав людям гріхи, а після Свого Воскресіння цю владу передав урядові Своєї Церкви: «Кому відпустите гріхи — відпустяться їм, кому ж затримаєте — затримаються» (Ів. 20:23). Це великий дар, адже у святій Сповіді людині прощаються її помилки, блуди, всі гріхи, якими б вони не були, — все змивається Кров’ю Спасителя, якщо людина кається.</p>
<p>Добра сповідь наближає до Бога, допомагає людині бути щасливою на землі та приводить до того абсолютного щастя, яке неодмінно є, і хоч не може вповні відкритися нам, землянам, у цій життєвій мандрівці, але очікує на нас у Небесній Батьківщині.
<p>Великий мислитель св. Августин, який жив ще у V столітті, так висловився про святе таїнство Покаяння: «Якщо б у Церкві не було відпущення гріхів, то не було б жодного сподівання, жодної надії на вічне життя, на вічне визволення. Подякуймо Богові, Який дав Своїй Церкві такий дар».