 <p>Господь Ісус заснував Церкву, яка тут, на землі, немов корабель Ноя, згідно з Божими планами провадить людей до вічної оселі, до щастя, якого природно так прагне кожна людина і повноту якого вона зможе осягнути лише з Богом і в Бозі. («Без Бога — ані до порога»). Своїй Церкві Господь передав силу, основану на Божому авторитеті, щоб здійснювати святі Таїнства для спасіння Божого люду, а також наділив Церковний Уряд владою для добра вірних приймати відповідні рішення і закони, які, звичайно, випливають із незмінної науки Ісуса Христа. Христос навчає: «...Коли він <em>(брат, ближній)</em> не схоче слухати їх <em>(справедливих докорів),</em> <u>скажи Церкві</u>: коли ж не схоче слухати й Церкви, нехай буде для тебе як поганин і митар. Істинно кажу вам: усе, що ви зв’яжете на землі, буде зв’язане на небі, і все, що розв’яжете на землі, буде розв’язане на небі» (Мт.&nbsp;18:17–18).</p>
 <p>Вже після Вознесіння свого Божественного Учителя і П’ятидесятниці апостоли повновладно діяли у молодій Христовій Церкві. — Замість Юди Іскаріотського призначили апостолом Матія (Ді.&nbsp;1:15–26); вирішили вибрати і поставити на службу сім дияконів (Ді.&nbsp;6:1–6); скликали Собор в Єрусалимі й постановили не накладати на поган жодних тягарів (приписів), лише наказали стримуватися від ідоложертовного м’яса, крові, душенини і розпусти (Ді.&nbsp;15:1–29). Отже, ці й інші події із життя перших християн показують, як застосовувалася урядом Церкви отримана від Христа влада «зв’язувати і розв’язувати». Святий апостол Павло навчає: «Слухайтесь ваших наставників і коріться, бо вони пильнують ваші душі, за які мають звіт дати; щоб вони це робили з радістю, а не зідхаючи, — бо це для вас некорисно» (Євр.&nbsp;13:17); «Нехай, отже, кожний уважає нас як слуг Христових і завідувачів тайн Божих» (1&nbsp;Кор.&nbsp;4:1). «Ми ж посли замість Христа, немов би сам Бог напоумлював через нас. Ми вас благаємо замість Христа: Примиріться з Богом!» (2&nbsp;Кор.&nbsp;5:20). </p>